datum@tekst_rut
20200309@Wij zijn vandaag wederom bij elkaar geweest met de meest betrokken ministers en staatssecretarissen om te spreken over de stand van zaken in Nederland en het buitenland wat betreft corona, het coronavirus. Dat zullen we de komende tijd vaker doen, met een zekere regelmaat zullen we bij elkaar komen. Dat kan zijn bijpraten, dat kan ook zijn om te kijken wat  het betekent voor allerlei sectoren. Het kan ook zijn dat er aanvullende besluiten moeten nemen. We zullen ook niet iedere keer dan uitgebreid persconferenties doen, misschien u eens bijpraten in de hal, dan weer wat officiëler. Het leer ons goed dat nu wel zo te doen omdat het ook de tweede keer is nu dat we bij elkaar zijn. Maar dat we daarmee ook niet de verwachting wekken dat er iedere keer hele grote aankondigingen komen. En dit gaat echt nog wel enige tijd duren allemaal. En daar zullen we als land ons ook op moeten instellen dat het echt niet morgen voorbij is, of overmorgen. En daar hoort ook bij dat het dus normaal is dat ook de meest betrokken ministers daarover vergaderen. Ik wil van mijn kant een paar dingen zeggen. In de eerste plaats dat wij uiteraard zeer meeleven met iedereen die dit raakt. En in het bijzonder natuurlijk ook de nabestaanden van de drie mensen die zijn omgekomen door dit virus, die eraan zijn overleden. Maar ook uiteraard alle andere mensen, in het bijzonder ook grote waardering voor alle mensen in Brabant die sinds vrijdag zo goed mogelijk opvolging hebben gegeven aan de verzoeken die we vrijdag hebben gedaan. Wij bevinden ons nog steeds in de fase waar we ook vorige week in zaten, de zogenaamde indamfase. En wij bereiden ons natuurlijk voor, mocht dat nodig zijn, op volgende fases. Wat dat dan precies is, dat merkt u dan als het zover is. Op dit moment zitten we in de indamfase. En we doen er alles aan om daar ook zo lang mogelijk te blijven. Uiteraard denken we ook na over de economie. De buffers zijn goedgevuld heb ik vandaag al een keer gezegd, met een lage staatsschuld, lage tekorten en een lage werkloosheid en goede economische groeiverwachtingen. Maar natuurlijk, dit kan ook impact hebben op de economie, dus dat houden we zeer precies in de gaten en als het nodig is zullen we natuurlijk ook wat betreft de economie nadere maatregelen nemen, maar dat bevindt zich wat meer op het terrein van het kabinet als geheel dan van deze commissie. Een paar praktische zaken: In de eerste plaats wil ik nog eens herhalen: we kunnen dit alleen doen als we dit met zijn 17 miljoenen doen. Ik voel dat ook zo, dat heel Nederland zich realiseert: dit is niet iets wat je alleen aan de overheid kunt overlaten of aan de baas van het RIVM of de minister van Medische Zorg die hier vooraan zit, die er vreselijk hard aan werkt met zijn hele team. Dat lukt je alleen als we dat met 17 miljoen mensen doen. En nou zijn we ook een nuchter landje, dat merk je ook de afgelopen weken. We benaderen dit met een zekere nuchterheid. Maar toch ga ik u vanavond vragen, via u de media, om toch eens even heel scherp opnieuw te kijken: wat zijn nou die algemene hygiënemaatregelen die we allemaal kunnen nemen, met 17 miljoen mensen. En ik noem ze toch nog een keer omdat er natuurlijk een risico is, in al die nuchterheid, dat dat een beetje verslapt. Handen wassen, veel vaker dan we dat gewend zijn te doen. In de elleboog niezen en papieren zakdoekjes gebruiken. Het is allemaal heel huiselijk, maar het helpt enorm als we dat doen. En ik vraag u echt: een oproep aan heel Nederland, dit is echt iets wat we gezamenlijk kunnen doen. Doe dit, maak hier gebruik van deze aanwijzingen: handen wassen, in je elleboog niezen en gebruik maken van papieren zakdoekjes. Daar komt nu bij, omdat wij denken dat dat in deze fase verstandig is, het is een simpele maatregel die weer verder helpt bij het indammen. Dat is dat we vanaf dit moment geen handen meer schudden in Nederland. Dus wij voegen nu toe, vanaf dit moment stoppen we met handen schudden. Dus u kunt voetzoenen, u kunt elleboogstoten, wat u ook wilt. Ik zie op scholen allerlei prachtige varianten op het handen schudden al ontstaan. Maar wij stoppen vanaf vandaag met handen schudden. Dat lijkt in deze fase een verstandige maatregelen vinden wij en het is ook een simpele maatregel en het helpt bij het verder indammen. Dus dat voor heel Nederland. Dus houdt je aan die algemene hygiëne-eisen en voorwaarden en werk daar goed aan mee, dat kunnen we met zijn allen doen. En daar voegen we dus aan toe: stop met handen schudden. Dan kom ik nu specifiek bij Brabant. Nogmaals grote waardering voor hoe in Brabant tot nu toe is omgegaan met de situatie afgelopen weekend. En daarvoor geldt dat wij die maatregel van afgelopen vrijdag gaan doortrekken tot en met maandag 16 maart. Die gaan dus zeven dagen nu nog langer doorlopen. Dat betekent: blijf thuis als je jezelf ziek voelt of milde klachten hebt. En meld je bij de huisarts als het erger wordt. Dat is de maatregel van afgelopen vrijdag, die trekken we dus door, zeven dagen vanaf nu en dat loopt dus door tot en met maandag 16 maart. En een tweede punt voor Brabant, dat is een nieuw punt, is dat wij een oproep doen om thuis te werken voor deze zelfde zeven dagen waar dat kan, waar dat redelijkerwijs kan. Als mensen uiteraard in de industrie werken, in de productie, dan zal dat niet altijd gaan, die gaan gewoon naar hun werk. Maar als het kan, thuiswerken, dan is de vraag als dat redelijkerwijs kan om dat te doen. En wij vragen ook aan de werkgevers om te kijken: kan het mogelijk zijn om te helpen het spreiden van de werktijden in Brabant. Ook dat helpt omdat dat leidt tot minder contactmomenten. Dus een: waar het kan, werk thuis de komende zeven dagen nog. Nogmaals, dat kan niet overal. Als het niet kan ga je gewoon naar je werk. Maar als het wel kan redelijkerwijs, doe dat. En twee: aan de werkgevers het verzoek om zoveel mogelijk te kijken naar het spreiden van werktijden. Dat geldt voor heel Brabant. Dan is het zo dat er in Brabant door de voorzitters van de veiligheidsregio’s in Brabant, dat zijn er drie, wij hadden vandaag de burgemeester van Den Bosch, ’s-Hertogenbosch in ons midden. Hij is voorzitter van een van die veiligheidsregio’s en hij is ook laten we maar zeggen een soort voorzitter van het overleg van veiligheidsregio’s in Brabant, die gaan zich nader beraden over evenementen in Brabant. Die kunnen in principe doorgaan. het doel is eigenlijk dat in Brabant zo veel mogelijk evenementen door kunnen gaan. Maar er is wel maatwerk nodig. Zij komen bij elkaar, zo snel mogelijk, waarschijnlijk is dat morgen en zullen dan kijken, zo nodig, welke meer specifieke maatregelen er nog nodig zijn in Brabant. Dat zal maatwerk zijn, uiteraard gelet op de situatie in Brabant. Dus nogmaals: de maatregel van vrijdag, dat verzoek loopt nog zeven dagen door tot en met maandag volgende week. Kun je thuis werken, blijf je thuis en aan werkgevers: is het mogelijk om de werktijden wat meer te spreiden, doe dat. En dan zullen er dus waarschijnlijk morgen nadere berichten volgen vanuit de drie samenwerkende veiligheidsregio’s in Brabant waar het betreft laat maar zeggen hele specifieke maatregelen of maatwerk op basis van maatwerk waar het bijvoorbeeld gaat over evenementen. Maar het doel blijft ook daarbij dat die evenementen zoveel mogelijk wel door kunnen gaan in Brabant. Dat is wat we vandaag hebben besproken en ik wil graag de ruimte inderdaad geven voor een paar vragen. Maar ik zou eerst aan Jaap willen vragen als eerste vraag of hij, want dat is echt belangrijk, wij hebben gezegd vrijdag voor Brabant: als je jezelf ziek voelt of milde klachten hebt: meld je bij die huisarts en als het erger wordt.... Sorry, als je je ziek voelt of milde klachten hebt: blijf thuis en als het erger wordt meld je dan bij de huisarts. Niet als je je dus ziek voelt, maar als het erger wordt. Maar wat is nou ziek voelen of milde klachten hebben? Daar zijn veel vragen over. En het risico is natuurlijk dat mensen bij het eerste hoestje denken: o dit is al ernstig dus ik moet nu thuis blijven. Met het risico dat dan, waar nu al natuurlijk problemen ontstaan in Brabant, onvermijdelijk op scholen als leraren daardoor uitvallen, dat dat misschien onnodig veel gebeurt.
20200319@Goedenavond allemaal. En zoals u inmiddels heeft vernomen is helaas Bruno Bruins per direct afgetreden als minister voor Medische Zorg en Sport. Dat heeft te maken met oververmoeidheid, maar ook in combinatie met de noodzaak om vanwege die oververmoeidheid direct rust te nemen. Maar ook de onzekerheid over hoelang dat herstel dan gaat duren. En hij heeft gezegd: ik wil ook zeker gegeven ook de situatie waar we nu in zitten, wil ik dan ook eigenlijk meteen mij terugtrekken. Want zegt hij: de aard van de crisis waar we ons op dit moment in bevinden, die vraagt een bewindspersoon die er nu ook meteen weer vol voor kan gaan. Dus de onzekerheden nu rondom dat herstel en gegeven de coronacrisis maken het niet nodig om door te gaan. Ik wil hier wel gezegd hebben: ik heb deze man vanaf zijn aantreden, maar zeker ook natuurlijk sinds de crisis zich ontwikkelde vanaf begin dit jaar kei en kei en kei keihard zien werken om alles voor elkaar te krijgen om ervoor te zorgen dat Nederland zo goed mogelijk kon en kan reageren op de gebeurtenissen waar we mee geconfronteerd worden. Hij heeft er in bijzonder vreselijk hard aan gewerkt om ervoor te zorgen dat de ziekenhuize daar zo goed mogelijk op voorbereid zijn. Dat is werk waarop we nu verder kunnen bouwen. Waar we vandaag ook over gesproken hebben. Belangrijke zaken als het verder uitbouwen van de IC-capaciteit. Het organiseren van de persoonlijke beschermingsmiddelen waar in de hele wereld grote problemen zijn, waar hij leiding heeft gegeven aan het hele proces om dat in goede banen te leiden. Maar ook al het andere werk wat hij heeft gedaan in zijn portefeuille op het terrein van de sport, op het terrein van de ziekenhuizen en de hele medische sector breed in de afgelopen jaren en ik wil hem daar ongelooflijk voor bedanken. Ik vind het ontzettend triest dat dit zo af loopt nu. Ik respecteer zijn besluit en ik kan het alleen maar respecteren. Hij heeft me daar vanmorgen over gebeld. Hij was niet te vermurwen. Ik zei nog: neem nog even het weekend. Intussen kan Hugo de zaak waarnemen. Hij zei: ‘nee, ik voel dit echt zo’. Ik moet het zo doen, ik moet nu niet door. Het is niet goed voor Nederland. Ik respecteer dat bijzonder en ik ben blij dat Hugo de Jonge bereid is om de taak over te nemen waar het gaat om de aanpak van de coronacrisis. Dus hij zal naast zijn normale werk ook nu degene zijn die vanuit VWS de coronacrisis, de aanpak daarvan leidt. Dat blijft ook zo. We gaan wel zorgen dat er een vervanger komt voor Bruno Bruins. Maar voor de crisis blijft vanaf nu Hugo de Jonge verantwoordelijk. De bestrijding daarvan. Uiteraard samen met alle collega’s in het kabinet. Maar uiteraard vanuit VWS wordt daar de leiding in verzorgd en dat zal Hugo nu overnemen. Ben heel blij dat hij bereid is dat te doen. En we gaan zo snel mogelijk u laten weten wie de vervanger is van Bruno Bruins. Want het is natuurlijk belangrijk dat de bewindspersonen hier zijn. Je zag ook in de afgelopen weken – wil ik Hugo voor bedanken – het was zoveel werk dat Hugo de Jonge Bruno ondersteunde in alle mogelijke opzichten om ervoor te zorgen dat iedereen zijn werk kon doen. En ik ben ervan overtuigd, ook de komende weken en maanden, moeten we weer iemand hebben die waar Hugo de Jonge als hoofdverantwoordelijke voor het bestrijden van de crisis. En daarbij de bijzondere focus op de hele ouderenzorg. Dat we ook vanuit de ziekenhuissector en vanuit de hele medische zorg en acute zorg dat er iemand komt die daar de komende weken en maanden naast Hugo de Jonge leiding aan kan geven. Maar nogmaals De Jonge als hoofdverantwoordelijke voor de bestrijding van de crisis en er komt een vervanger op die portefeuille. We hopen dat heel snel te kunnen mededelen. Dan was er vandaag een commissievergadering van de stuurgroep crisisbestrijding, de ministeriele commissie. Ik wil hier – nu we hier bij elkaar zijn – in de eerste plaats melden, u heeft dat eerder vandaag gezien, dat we natuurlijk allemaal zeer bedroefd zijn over het feit dat er weer mensen overleden zijn aan dit, aan deze ziekte. 18 mensen, waardoor het totaal aantal mensen dat is overleden aan het coronavirus nu op 76 staat. En onze gedachten gaan onverminderd uit naar de nabestaanden. En we realiseren ons dat voor heel veel mensen en heel veel gezinnen en families en nabestaanden een heel erg moeilijke tijd is. Ik wil hier ook nog een keer Nederland oproepen: houd je aan alle voorschriften. Ik doe dat bij iedere gelegenheid. En we zullen daar ook de komende dagen nog weer extra aandacht aan besteden aan de komende weken. Het is ontzettend belangrijk. En dat zijn de bekende dingen van niet handen schudden en in je mouw niesen, en gebruik een papieren zakdoekje. En als je snottert dan blijf je binnen. Al die zaken. Maar in het bijzonder ook wil ik hier aandacht vragen voor de anderhalve meter afstand. Die anderhalve meter afstand leidt tot een enorme afname van het risico dat dat virus wordt overgedragen van de ene op de andere persoon. En jongens, als er nou nog iemand is – want ik zie hier en daar ook nog wel – in de parkjes mensen met elkaar het gezellig hebben. Dat is prima, dat kan ook. Maar hou ook dan die anderhalve meter afstand. Als je met elkaar sport, houd anderhalve meter afstand. Als je samen een wandeling maakt, houdt die anderhalve meter afstand. De kans dat als jij het virus zou hebben, dat je het niet overbrengt op een ander. Als je die anderhalve meter houdt, die kans is, het risico dat je het virus overdraagt neemt dan enorm af. En we gaan daar dus de komende tijd mee verder. Belangrijk hierbij ook dat je thuisblijft bij verkoudheidsklachten. Ook dat helpt. Als we al deze dingen doen namelijk in combinatie met alle andere maatregelen, dan kunnen we als samenleving kunnen wij de kwetsbare beschermen en dit virus de komende tijd zo goed mogelijk terugdringen. Daar hebben we echt iedereen voor nodig. En ik merk toch nog steeds, ik was vanmorgen bij de vakkenvullers van een grote vestiging hier van een grote supermarkt hier in Den Haag en die zeiden: dan zeiden dan zijn we die vakken aan het vullen en staan de mensen staan over ons heen grijpen ze naar de producten. Dan staan ze echt in je nek te hijgen. Zo’n vakkenvuller zegt: dan ga ik maar vreselijk hard hoesten om die mensen weer weg te krijgen. Hij heeft gelukkig, die persoon had gelukkig geen corona. Maar dan denkt ‘ie: nou, de mensen worden dan misschien bang. Dan gaan ze wel weg. Dan gaan ze ook achteruit. Ze moeten kratjes om zich heen zetten om een beetje afstand te creëren. En dan zie je dus dat we dit nog niet met zijn allen geïnternaliseerd hebben als samenleving hoe belangrijk die anderhalve meter afstand is. Dus doe dat wil ik tegen iedereen zeggen.
20200323@Goed u te zien. En belangrijk weer bij te praten over de stand van zaken. Goed dat u ook allemaal zelf de anderhalve meter zo te zien handhaaft. Zo moet dat. Ik wil graag een paar opmerkingen maken. Eigenlijk twee voordat ik mijn collega’s het woord geef. Ten eerste hebben we zojuist in onze commissie, onze Ministeriële Commissie Crisisbeheersing stilgestaan bij de actuele stand van zaken. En dan vooral ook de situatie in de ziekenhuizen. Het zal niemand zijn ontgaan dat er in Brabant dit weekend vreselijk hard is gewerkt, dat het ook nijpend was en daarom is het belangrijk dat er nu patiënten uit Brabant worden overgebracht naar andere ziekenhuizen elders in het land. Daar wordt met man en macht aan gewerkt, dat is een ingewikkelde operatie en die is alleen maar mogelijk doordat er een uitstekende samenwerking is onderling tussen de verschillende ziekenhuizen in Nederland, er wordt heel hard gewerkt. Daar wil ik dan ook hier mijn grote waardering voor uitspreken. En ook voor al die maatschappelijke initiatieven die helpen om de zorg op een andere manier verder te ontlasten. Bijvoorbeeld vandaag weer het nieuws over twee grote hotelketens die in overleg met regionale zorginstanties coronacentra gaan opzetten voor patiënten die te goed zijn aan de ene kant voor het ziekenhuis, maar nog niet zelf naar huis kunnen. Hugo de Jonge en Martin van Rijn, die gaan u zo meteen meer in het bijzonder bijpraten. Maar laat ik alvast gezegd hebben dat al die helden en al die helpers in de zorg mogen verwachten dat waar zij zo hard aan het werk zijn, dat wij ons dan ook allemaal houden aan de regels. In ieder geval ook de regel om anderhalve meter afstand te houden. En dan kom ik ook bij mijn tweede opmerking vooraf. Want sinds een week geldt die afspraak in Nederland, namelijk: beperk het aantal sociale contacten en houd anderhalve meter afstand tot elkaar. Dat betekent: ga naar buiten voor werk als je niet thuis kan werken. Als je wel thuis kunt werken: blijf thuis. Je kunt natuurlijk naar buiten voor boodschappen of om voor anderen te zorgen, een ommetje maken kan, maar doe dat niet in een groep en vermijd groepsactiviteiten. Dat is eigenlijk de afspraak die we nu al een week hebben lopen. En ik zeg het nog een keer, vooral ook tegen de jonge mensen die kijken: denk niet: het zal wel loslopen. Als ik ziek word is de kans dat ik zwaar ziek wordt kleiner dan bij andere mensen. Dat is misschien zo, al loop ook jij wel degelijk risico’s. Maar stel dat het zo is, dat je besmet raakt en inderdaad niet zwaar ziek wordt, ik hoop het voor je, dan nog steeds kun je wanneer je ziek bent andere mensen aansteken. Dat kunnen oudere mensen zijn. Dus wat mij vreselijk irriteerde was de beelden in de journaals en RTL Nieuws en de kranten de afgelopen dagen van jonge mensen die zeiden: ach, ik ben niet zo bezorgd. Nee, misschien niet voor jezelf, maar je leeft niet alleen voor jezelf, we leven hier met 17 miljoen mensen in een land, doe het dan voor de oudere mensen, de mensen met een zwakkere gezondheid, die wel degelijk risico’s lopen als ze door jou worden aangestoken. Veel grotere risico’s dan jij misschien denkt zelf te lopen. De meesten van ons houden zich aan die afspraken, veruit de meesten van ons doen dat. En ik weet niet hoe het u vergaat, maar als je de lege straten ziet, de lege kantoren, de lege snelwegen, de perrons, dan denk ik dat de boodschap bij heel veel mensen in ons land is geland, dat heel veel mensen zich aan de afspraken houden. En dat is gelukkig, en ik wil daar hulde over zeggen. Belangrijk dat we dat met zijn allen doen. Maar helaas, het geldt nog niet voor iedereen en mijn verstand staat werkelijk stil als je de beelden ziet van bijvoorbeeld de overvolle stranden, mensen die op parkeerplaatsen half tegen elkaar opbotsen als ze uit de auto komen, er zijn zelfs schijt-aan-corona-feestjes. Het is gewoon asociaal, dat moet dus stoppen. En daarom hebben we net met elkaar afgesproken om de bestaande afspraken over beperking van die sociale contacten nog verder aan te scherpen en daarmee zo dicht mogelijk te komen bij het maximale effect van al die maatregelen. Want het doel is en blijft: het beschermen van onze ouderen en kwetsbaren en tegelijkertijd voorkomen dat het zorgstelsel, dat het zorgstelsel overbelast raakt. Dus moeten we ervoor zorgen dat de ziekenhuizen voldoende capaciteit hebben, ook op de intensive care, zodat iedereen de zorg kan krijgen die hij of zij nodig heeft. Daar is alles op gericht.
20200325@Zo, goedenavond. Ik zou graag een paar dingen even zeggen ter introductie en daarna zijn Hugo de Jonge en ik graag bereid om nog wat vragen te beantwoorden. In de eerste plaats, ik was vanmiddag op werkbezoek bij de politie in Den Haag en daarna ook bij de regionale meldkamer waar politie, brandweer en ambulance samenwerken. Indrukwekkend om te zien wat zij allemaal doen, hoe belangrijk ook hun werk is in deze fase. Hoe dat ook weer ander werk is dan normaal gesproken. Zij leveren een grote bijdrage nu, ook vanuit hun rol, vanuit alle hulpdiensten om ervoor te zorgen dat we deze crisis met elkaar in goede banen kunnen leiden. Wat ik daar ook hoorde is dat er echt een verschil is tussen het weekend en na het weekend. Dus het lijkt ook echt dat de reactie in de samenleving, waar zoveel mensen zich hielden aan de afspraken ook afgelopen weekend, maar er toch ook mensen waren die dat niet deden. Dat die gemeenschappelijke reactie en ik denk ook de kabinetsmaatregelen van maandagavond ertoe bijdragen dat nu veel meer mensen zich aan de afspraken en de voorschriften houden en dat is vreselijk belangrijk, heel duidelijk ook terug gehoord van de politie. En nogmaals grote waardering voor hun werk. Dan wil ik u melden dat wij aanstaande dinsdag, dat is 31 maart, dan zullen we nader besluiten over: hoe gaan we nou verder na 6 april, want zoals u allemaal weet: het grootste deel van de maatregelen loopt tot 6 april, dus wij gaan op dinsdag 31 maart beslissen: hoe gaan wij verder met de maatregelen na 6 april. Wat zijn de posities? Hoe staan we ervoor? En wat betekent dat voor al die maatregelen? Tot slot, er is morgen een Kamerdebat. Daar zullen Hugo de Jonge en ik allebei aanwezig zijn. Ik moet zelf helaas daar om half 3 uiterlijk weg. Volgens mij is het voornemen van de Kamer tot 2 uur, maar ik moet half 3 echt weg, dat weet de Kamervoorzitter, omdat om 3 uur de videoconferentie begint van de Europese Raad en daar kan ik me niet laten vervangen. En dan helemaal tot slot wil ik nog een punt naar voren halen wat echt belangrijk is van het pakket van afgelopen maandag. En dat gaat over de thuisquarantaine. Ik wil dat punt nog een keer herhalen. Dat is het volgende: Tot afgelopen maandag was de regel: als je verkoudheidsverschijnselen hebt blijf jij thuis. Dat blijft zo, als je verkoudheidsverschijnselen hebt blijf je thuis. Maar er is vanaf maandag bijgekomen dat als die verkoudheidsverschijnselen zich uitbreiden naar benauwdheid en/of koorts, dan blijft het hele gezin thuis. Dit is belangrijk, is echt belangrijk dat we dat met zijn allen doen. Dus heb jij verkoudheidsverschijnselen, blijf je thuis, maar als dat uitbreidt naar benauwdheid en/of koorts, dan moet het hele gezin thuis blijven. Dat is de afspraak die we met elkaar maken. Zou er in het gezin iemand werken in de vitale sector, politie of bijvoorbeeld in de verpleging, dan moet hij of zij naar het werk, behalve natuurlijk als dat degene is met die verkoudheid, met die verkoudheidsklachten. Dus nogmaals: verkoudheid thuisblijven, was al zo. Sinds afgelopen maandag is daar bijgekomen, is een beetje ondergesneeuwd in de publiciteit, maar een heel belangrijk punt is daarbij gekomen dat als die verkoudheid uitbreidt naar benauwdheid en/of koorts, dan blijft het hele gezin thuis. Dat is een uitbreiding, dat is de zogenaamde thuisquarantaine in die situatie. Dat gaat echt ook bijdragen aan het verder terugdringen van deze crisis.
20200331@Welkom. Zoals u weet was de eventuele verlenging van alle maatregelen na 6 april vandaag het belangrijkste punt op de agenda van de Ministeriële Commissie Crisisbeheersing. En het zal u niet verbazen dat we inderdaad tot een verlenging hebben besloten en wel tot en met dinsdag 28 april. We realiseren ons dat we veel van mensen vragen, maar het is echt nodig. We nemen dit besluit op basis van het advies van de experts van het Outbreak Management Team. Het verloop van het aantal besmettingen en de capaciteit op de intensive careafdelingen laat geen ander besluit toe. Ik hoop dat iedereen in Nederland dat ook begrijpt. Van mijn kant nu eerst vier opmerkingen bij het besluit van vandaag. Ten eerste: wat betekent verlenging tot en met 28 april concreet? Het betekent dat alle locaties die eerder tot 6 april gesloten waren nu tot en met 28 april gesloten blijven. Dus restaurants, cafés, musea, kappers, nagelsalons en alle overige contactberoepen. Voor scholen geldt om heel praktische redenen dat die in ieder geval tot en met de geplande meivakantie gesloten blijven. Daarmee geven we duidelijkheid aan onderwijs en de ouders. Voor vergunning- en meldingsplichtige evenementen verandert er vandaag niets: die zijn en blijven tot 1 juni verboden. We zullen een week voor 28 april een nieuw besluit nemen over het vervolg na 28 april. Ten tweede: iedereen ziet in Nederland dat we ons heel goed aan de regels houden. En het is ook maar gelukkig. De straten zijn leeg, de treinen zijn leeg, de kantoren zijn leeg. We blijven dus zoveel mogelijk binnen, we werken zoveel mogelijk thuis, we houden die anderhalve meter afstand, boodschappen doen we alleen en we niezen in onze elleboog en wassen onze handen stuk. Als we verkouden zijn, blijven we thuis. En als daar ook nog benauwdheid en/of koorts bij komt, blijven ook ons gezin en onze huisgenoten thuis, tenzij die in een vitale sector werken. Dat alles blijft de komende weken dus heel belangrijk. Ik zeg dat ook met het oog op het paasweekend, de meivakantie en alle mensen die al plannen hadden voor een verblijf op een vakantiepark of een camping in Nederland. Het devies is en blijft: het devies is en blijft: blijf zoveel mogelijk binnen. We willen het liefst dat zo min mogelijk mensen door het land gaan reizen. Blijf dus zo veel mogelijk thuis. En nu zou u kunnen denken: de meivakantie, die valt gek genoeg al vaker deels in 28 april en dus ook deels na 28 april? Maar ook na 28 april gaan we echt nog niet meteen terug naar de normale situatie. Dus als u het aan mij  zou vragen: ga nou geen plannen maken voor de meivakantie, dat is echt veel te voorbarig. Ten derde: experts zeggen ons dat de verspreiding van het virus door de maatregelen vertraagt. Maar we zijn er nog lang niet. Kijk naar het enorme aantal doden, 175, wat we vandaag met elkaar te betreuren hebben. We leven mee met familie en nabestaanden. We moeten dit virus onder controle krijgen. Daarom: hou vol en blijf u aan de regels houden. Ten vierde: ik wil vandaag hier gezegd hebben dat ik grote bewondering heb voor het aanpassingsvermogen, de zelfdiscipline en het improvisatievermogen van zo ongeveer iedereen in ons land. Voor de scholen en universiteiten die in korte tijd allerlei oplossingen hebben bedacht en uitgerold. Voor al die thuiswerkende ouders die met kunst-en-vliegwerk hun kinderen aan het helpen zijn met schoolwerk en tegelijkertijd die kinderen ook proberen onder controle te houden. Voor alle supermarkten en andere winkels die allerlei manieren gevonden hebben om die anderhalve meter te waarborgen. Voor alle ondernemers die druk bezig zijn met noodvoorzieningen  voor hun bedrijf en personeel. En voor alle doorwerkers die ons land draaiende houden, zeker in de zorg waar op dit moment heel, heel veel gevraagd wordt van iedereen die er werkt: van de schoonmaak, de logistiek tot en met de verpleegkundigen en de artsen. En ik zeg nog maar een keer: houd dit alsjeblieft allemaal vol. Achter de voordeur en daarbuiten. Op straat en in de supermarkt. Wees aardig en begripvol voor elkaar. Mensen staan klaar om elkaar te helpen als dat nodig is. En andersom: kijk ook naar de mensen in je buurt en klop een keer op het raam bij de buren of aan de overkant, bij die oudere persoon, om te vragen of je nog iets kan doen. Want ook de komende weken zal er nog veel worden gevraagd van ieders geduld en aanpassingsvermogen. Zelfs al word je niet ziek, het coronavirus raakt ons op dit moment allemaal en deze moeilijke situatie is dus niet morgen voorbij. Alleen samen krijgen we het coronavirus onder controle. Dank u wel.
20200402@We hebben zojuist weer een vergadering gehad met de Ministeriële Commissie die zich buigt over de coronacrisis, geen grote nieuwe besluiten – afgelopen dinsdag was natuurlijk de vergadering waar we de besluiten hebben genomen over het voortzetten van de maatregelen– maar we hebben wel een paar dingen besproken waarvan ik het toch goed vind die ook met u te delen. Na afloop zijn Hugo de Jonge en ik beschikbaar voor nog een enkele vraag, maar laat ik u eerst kort schetsen wat we vandaag besproken hebben. In de eerste plaats: aanstaand weekend. Het wordt mooier weer dit weekend en mijn oproep, onze oproep aan heel Nederland is om door te gaan met zo veel mogelijk thuis te blijven. Als je naar buiten gaat, zoek nooit plekken op waar veel mensen tegelijkertijd dreigen samen te komen. Je ziet op dit moment dat heel veel burgemeesters al bezig zijn om stranden af te sluiten, parken af te sluiten. Je ziet dat maatregelen worden genomen om de pleziervaart vergaand te beperken, dus het verzoek is ook echt aan iedereen: laten we doorgaan met de goede lijn van afgelopen weekend. En dat betekent: zo veel mogelijk thuisblijven, als je een frisse neus haalt doe dat zo veel mogelijk in je eigen buurt, als je gaat winkelen doe dat alleen, houd altijd de anderhalve meter afstand en weet, er wordt nu strikt gehandhaafd net zoals vorig weekend en de afgelopen week op aantallen van meer dan twee – dus vanaf drie – personen als de anderhalve meter niet wordt gehandhaafd. Dus als er een groepje is van drie of meer die niet de anderhalve meter in acht nemen, dan wordt daar al sinds vorig weekend op gehandhaafd. Dus nogmaals: laten we die lijn voortzetten. Dat is echt van groot belang, omdat je anders het risico loopt dat je over een tijdje zult zien dat zo’n weekend leidt tot een extra piek weer in het aantal coronabesmettingen. En dat betekent meer werk voor de toch al zwaarbelaste ziekenhuizen, voor de zwaarbelaste IC-afdelingen. Dus nogmaals: als we allemaal willen helpen – en dat willen we – om de verspreiding verder te beperken en het voor de zorg beheersbaar te maken, is het echt van belang dat we dit weekend zo veel mogelijk thuisblijven en als we naar buiten gaan zo veel mogelijk in de eigen buurt en altijd die anderhalve meter afstand houden. En ik wijs u er nogmaals op: heel veel stranden, parken en ook pleziervaart worden vergaand beperkt door de burgemeesters. Dan hebben we gesproken over het paasweekend. Ook voor het paasweekend: blijf zo veel mogelijk thuis. We willen geen reisbewegingen in Nederland. We willen dus ook niet dat mensen dan naar België gaan of naar Duitsland gaan, we willen dat ze in Nederland blijven en zo veel mogelijk thuisblijven, net zoals aanstaand weekend. We bekijken op dit moment heel precies wat er gebeurt vanuit België en Duitsland naar Nederland. Je ziet nu al dat dat grensverkeer vergaand is teruggelopen, meer dan 70 procent is teruggelopen het grensverkeer vanuit Duitsland en meer dan 80 procent het grensverkeer vanuit België. De oproep die wij zullen doen, ook de komende dagen ook via sociale media naar de Belgen en de Duitsers, is ook aan hen om te zeggen: kom niet naar Nederland. In Nederland zijn heel veel vakantieparken helemaal gesloten. Als ze nog open zijn, zijn in ieder geval de wc’s en de douches in heel Nederland gesloten in vakantieparken. Dus doe dat niet, blijf daar en weet ook dat als je toch komt, dat de voorzieningen minimaal zijn. We zullen dat heel precies monitoren ook dit weekend en de komende dagen. Op dit moment denken we niet dat daar extra maatregelen nodig zijn, anders dan deze boodschap: blijf in België, blijf in Duitsland, kom niet naar Nederland. Zou dat beeld veranderen, dat we het aantal boekingen zien oplopen of dat we dit weekend andere informatie krijgen, dan zullen we daar dinsdag nadere besluiten over nemen. Dat is op dit moment in ieder geval niet voorzien. Dan tot slot is er natuurlijk grote bezorgdheid bij veel mensen voor de vluchten uit New York en daarmee uit de VS. Op dit moment is het al zo dat mensen van buiten Europa niet meer naar Europa mogen reizen, dat is al zo. Dus aan boord van die vluchten zitten mensen uit Europa. Dat zijn Nederlanders die terugkomen of dat zijn Europeanen die dan doorreizen naar hun eigen land, die bezig zijn zichzelf te repatriëren naar hun eigen land. Voor de Nederlanders aan boord van die vluchten geldt dat wij hen vragen om veertien dagen thuisquarantaine in acht te nemen als zij komen uit New York/de VS. Dus veertien dagen thuisblijven zodra je geland bent op Schiphol, zodra je thuis bent als je komt uit de VS op dit moment vanwege die grote oplopen van het aantal coronabesmettingen in New York maar ook breder in de VS. Dit zal ook gelden voor door de overheid, door Buitenlandse Zaken georganiseerde repatriëringsvluchten uit andere landen waar op dit moment geen vliegtuigen van mogen landen op Schiphol. Denk in Europa bijvoorbeeld om Oostenrijk, Italië en Spanje, maar ook landen buiten Europa zoals Iran, Zuid-Korea en China. Repatriëringsvluchten georganiseerd door de overheid uit die landen, ook daarvoor zal gelden dat wij tegen de mensen zeggen: blijf voor alle zekerheid veertien dagen thuis in thuisquarantaine. Wat we met Amerika uiteindelijk zouden willen is ook prechecks bij het vertrek. Dat kost meer tijd, daar werken we aan en zodra dat rond is hopen we ook dat bekend te kunnen maken, dat dat gelukt is. Maar zolang dat nog niet dan, omdat het ook technisch ingewikkeld is, geldt op dit moment: als je uit Amerika komt, uit New York maar ook uit breder uit Amerika en je bent geland op Schiphol en je gaat naar huis, blijf veertien dagen thuis. Tot slot: we doen het met z’n allen op dit moment, is mijn waarneming, echt heel knap. We houden ons in overgrote mate aan de gezamenlijk gemaakte afspraken om de verspreiding van het coronavirus te voorkomen. Het is echt van enorm belang dat we dat niet alleen doordeweeks maar ook in de weekenden en tijdens het paasweekend, over een week, dat we dat blijven doen. En ik heb het ook gisteren gezegd, Hugo de Jonge heeft het gezegd: fantastisch wat er gebeurt in de zorg, fantastisch dat we zien dat die verspreidingsgraad van het virus aan het dalen is, maar dat kunnen we alleen met z’n allen als we scherp blijven, als we ons aan de maatregelen houden en daarmee dus ook alle plekken voorkomen waar grotere groepen samenkomen. Dus vandaar deze aankondigingen. En we zullen, nogmaals, heel goed in de gaten houden hoe het dit weekend gaat, ook richting het paasweekend of meer nodig is.
20200407@Goedenavond. Zoals u waarschijnlijk al verwachtte hebben we vandaag geen grote nieuwe besluiten genomen. We zitten nu in de periode waarin de maatregelen hun werk moeten doen. Hugo de Jonge zal u zo bijpraten over een aantal aspecten die de zorg raken. Van mijn kant drie punten die ik graag onder de aandacht breng. Ten eerste dat ik vorig weekend echt trots was op ons land. Ondanks het stralende weer en met de nodige inzet van burgemeesters is het in het hele land gelukt de regels in acht te nemen. We bleven zoveel mogelijk thuis en als we de deur uitgingen voor een wandeling, een boodschap of een fietstochtje dan hielden we die anderhalve meter afstand. En natuurlijk, er waren uitzonderingen, maar daar is steeds streng op gehandhaafd. En die paar uitzonderingen doen niets af aan het feit dat Nederland zich vorig weekend van zijn beste kant heeft laten zien. We hebben dit dus voor elkaar over. En het is ook meteen de enige manier. Want de cijfers laten nu voorzichtig zien dat het allemaal niet voor niets is. Het aantal besmettingen, het aantal ziekenhuisopnamen en dus het aantal mensen op de intensive care afdelingen, die stijgen minder snel, die aantallen. En de deskundigen vertellen ons dat dit komt door alle maatregelen én doordat we ons daaraan houden natuurlijk. Dat is positief, maar er schuilt ook een risico in. Het risico namelijk dat mensen denken dat ze wel weer wat losser met alle regels kunnen omgaan. En op zich snap ik dat, maar laat ik wel heel duidelijk zeggen: een grotere fout kunnen we bijna niet met elkaar maken. Als we nu niet volhouden, dan doen we in no time alles teniet wat er is opgebouwd en schieten we meteen weer naar een nieuwe hoge piek, met alle gevolgen van dien voor de ziekenhuizen en daarmee de schoonmakers, de patiëntenvervoerders, de verpleegkundigen en de artsen die daar werken. En daarmee kom ik aan mijn tweede punt en mijn hoofdboodschap vanavond.: hou vol en blijf zo veel mogelijk thuis, ook in het komende paasweekend. Het adagium blijft: geen onnodige reizen, ook geen onnodig grensverkeer. Doe het niet. Blijf thuis, bleib zu Hause, rester à la maison. Ik doe dus een beroep op iedereen om Pasen dit jaar thuis of in ieder geval dicht bij huis te vieren. Misschien met een digitaal bezoek aan opa of oma, met een lekkere paasbrunch met het gezin of met een wandeling in de buurt, uiteraard op anderhalve meter afstand van anderen. Dat kan en mag. Maar wat voorlopig echt nog niet kan en ook niet mag zijn groepjes mensen dicht op elkaar. Dat is gewoon te gevaarlijk en dus verboden. Dus ook geen groepjes wielrenners dicht op elkaar of motorrijders die anderen geen ruimte even op smalle dijkweggetjes. En dan mijn derde en laatste punt. We begrijpen heel goed dat er vragen komen over de beste manier om straks weer terug te keren naar het leven wat we gewend waren. Maar we moeten ervoor waken dat we een schijntegenstelling gaan creëren tussen gezondheid en economie. Die tegenstelling is er niet. Als we maatregelen te vroeg los laten en het virus meteen weer op volle snelheid om zich heen grijpt, wordt behalve onze gezondheid ook de economie nog harder en nog langer geraakt. Dus wat we nu doen voor de gezondheid draagt straks bij aan ons economisch herstel. Dat is geen tegenstelling, dat zijn twee kanten van dezelfde medaille. En natuurlijk ontslaat ons dat niet van de plicht na te denken over de beste weg terug. Want de impact van de maatregelen is en blijft enorm, voor de hele samenleving, ook achter uw voordeur. En daarom denkt het kabinet  na over mogelijke scenario’s voor een intelligente weg terug uit deze intelligente lockdown. Maar ik moet eerlijk zijn. Bij alle onzekerheden is één ding glashelder: terug naar normaal zal hoe dan ook een zaak zijn van de lange adem. Als we op 28 april al stappen kunnen zetten, gaat het loket echt niet in een keer helemaal open. We zullen met elkaar moeten zoeken naar het nieuwe normaal in de anderhalve meter samenleving, een samenleving die wat dat betreft anders zal zijn dan zoals we die recent gewend waren. Wat kan er straks binnen die anderhalve meter misschien wel? En het is belangrijk dat daar binnen alle bedrijven, scholen en andere sectoren over wordt nagedacht, zodat we klaar staan als het moment daar is om de eerste stappen te zetten. Ik benadruk dat de weg terug echt alleen stap voor stap kan worden afgelegd en dat we ons laten leiden door de wetenschappelijke inzichten over wat wijsheid is. Dat blijft het uitgangspunt. U weet dat we in de week voor 28 april een besluit nemen over het vervolg en het enige dat ik daar vandaag over kan zeggen, is dat de kans op een begin van normalisering groter wordt als we ons de komende weken allemaal aan de regels blijven houden. Hou dus alsjeblieft vol. En tot slot: laten we in deze Paasweek er ook bij stilstaan dat er steeds meer mensen zijn die iemand moeten missen door het coronavirus, dat veel mensen groot verdriet hebben en dat er ook angst is en eenzaamheid. En ik weet dat ik het eigenlijk niet hoef te vragen, maar ik doe het toch: blijf elkaar helpen en steunen waar het kan en vraag hulp als u er zelf even niet uitkomt. We zijn echt op de goede weg en we moeten dit samen blijven doen. Dank u wel.
20200415@Veel dank en allereerst welkom allemaal. Om te beginnen een korte terugblik met vooral grote dank. Grote dank aan iedereen die in het achterliggende mooie paasweekeinde de regels heeft nageleefd. Het ging bijna overal goed en waar het niet goed ging, is ingegrepen en is ook gehandhaafd. Geweldig dat zoveel mensen vol hebben gehouden. En daar ben ik blij mee, want alleen zo houden we de situatie in de ziekenhuizen onder controle. Met zelfbeheersing, met behoedzaamheid  en met gezond verstand. En daarom blijft  ‘hou vol’ voorlopig de belangrijkste boodschap. Hoe beter we ons aan de maatregelen houden, hoe groter de kans dat er stap voor stap ruimte komt voor versoepelingen. Deze week is er vanwege Pasen maar één bijeenkomst van onze Ministeriële Commissie Crisisbeheersing. We zien nog steeds dat de maatregelen effect hebben. En we kijken natuurlijk ook vooruit. Blijven we na 28 april nog in de intelligente lockdown zoals we die nu kennen of kunnen over enkele weken langzamerhand een paar maatregelen worden versoepeld? Het is volkomen logisch dat iedereen in Nederland zich dat afvraagt, want de maatschappelijke en ook economische impact van alle beperkingen van de laatste weken is natuurlijk gigantisch. Er wordt bijna bovenmenselijk veel gevraagd van mensen in de zorg, het onderwijs en de handhaving. En elk verhaal over schrijnende gezinssituaties, eenzaamheid en of een bedrijf waarbij het water aan de lippen staat is er één te veel. En ik begrijp dus volkomen dat mensen vurig hopen op versoepeling. De drie belangrijkste criteria voor het besluit om de intelligente lockdown tijdelijk te handhaven of op onderdelen te herzien, zijn, allereerst: - 1 -  de druk op de zorg – ook de reguliere zorg, met andere woorden: kan de zorg het aan?, - 2- bescherming van ouderen en mensen met een zwakke gezondheid, - 3 – zicht op en inzicht in de verspreiding van het virus. Dat zijn de drie ankerpunten waar zo direct Hugo de Jonge nader op zal ingaan. U weet: we nemen volgende week een besluit over de situatie na 28 april, en daar kan ik vandaag niet op vooruit lopen. En in die zin is dit inderdaad dus ook een beetje een tussenweek. Maar zoals ik eerder al zei: het loket gaat zeker niet ineens helemaal open. Als er al een versoepeling mogelijk is per 28 april, en ook dat is nu dus de vraag, we moeten ons hoe dan ook voorbereiden op een overgangsfase, op het nieuwe normaal van onze anderhalvemetersamenleving. Daarom worden op dit moment op departementen, in veel sectoren en met de inzet van veel verschillende deskundigen alle mogelijkheden verkend om handen en voeten te geven aan wat er straks misschien weer wel kan. En het is daarbij belangrijk dat we daar allemaal over na gaan denken – binnen elk bedrijf, elke school, elk theater, elk kantoor, elk museum. Want op veel plekken zal straks maatwerk nodig zijn om aan de regels van de anderhalvemetersamenleving te kunnen voldoen. En die anderhalvemetersamenleving gaat hoe dan ook gepaard met grote maatschappelijke dilemma’s en ja, ook met heel veel praktische vragen. Dat moeten we ons goed realiseren. Het gaat letterlijk dadelijk om de verdeling van schaarse ruimte. Stel dat we straks met allerlei creatieve ingrepen en onder strenge voorwaarden het onderwijs weer voorzichtig op gang zouden kunnen brengen, of het werken op kantoor, dan zal dat natuurlijk veel druk wegnemen in gezinnen. Maar tegelijkertijd neemt de druk op het openbaar vervoer en op de publieke ruimte, want immers meer mensen op straat, meteen enorm toe. Wat betekent dat voor de treinen en het stadsvervoer? Voor de drukte in de parken en winkelcentra? Voor fietspaden en looproutes? Voor het risico om tegen elkaar op te botsen op  schoolpleinen, in aula’s en bedrijfskantines? Dat zijn allemaal dilemma’s die zorgvuldig doordacht moeten worden voordat we een stap kunnen zetten. Want nogmaals: anders is het risico veel te groot dat we het virus nieuwe zuurstof geven, met alle gevolgen van dien. Zo moeten we met 17 miljoen mensen voortdurend zoeken naar, wat ik zou willen noemen, de juiste balans. Enerzijds moeten we vasthouden aan maatregelen ten einde het coronavirus maximaal onder controle te houden, zodat er minder coronapatiënten bijvoorbeeld op de ic’s komen te liggen. En er ook weer ruimte ontstaat voor de reguliere zorg. Behandelingen voor bijvoorbeeld kankerpatiënten kunnen immers niet te lang wachten, want dat leidt ook tot gezondheidsschade. Anderzijds hebben de huidige beperkingen ook andere nadelige gezondheidseffecten, zowel lichamelijk als geestelijk. We kunnen niet naar onze sportclub, we missen de contacten met onze collega’s en vrienden, en misschien wel het moeilijkst: we kunnen niet op bezoek bij onze ouders of grootouders in verpleeghuizen. Deze duivelse dilemma’s zullen we de komende weken met elkaar moeten durven bespreken. Ook als samenleving. Eenvoudige oplossingen zijn er niet. Kortom, het is een periode waarin op heel veel plaatsen hard wordt gewerkt aan een verstandig besluit voor de volgende fase. En het is voor iedereen duidelijk: als we kunnen versoepelen, dan is het niet ineens helemaal terug naar normaal. En bovendien: we kunnen ook niet uitsluiten dat we daarna ook op bepaalde punten weer een stap terug moeten zetten, omdat bijvoorbeeld het virus toch weer om zich heen aan het grijpen is. En daarom geldt in ieder geval voor de komende week, en de komende weken, voor deze maand: hou vol. Want alleen samen krijgen we corona onder controle.
20200421@Goeienavond, zoals eerder aangekondigd, heeft de Ministeriële Commissie Crisisbeheersing zich vandaag gebogen over de vraag of een versoepeling mogelijk is van de intelligente lockdown van ons land. En ik zeg het maar ronduit: we staan daarbij voor duivelse dilemma’s. En daar heb ik ook zelf de afgelopen dagen enorm mee geworsteld. Ik moet vandaag dan ook meer dan gebruikelijk van uw tijd nemen om uit te leggen wat we wel hebben besloten, wat niet en waarom. Ik heb eerder gezegd dat alle maatregelen alleen geleidelijk kunnen worden teruggedraaid. Maar dan moet wel elk stapje heel duidelijk zijn, zodat mensen precies weten waar ze aan toe zijn. Waar staan we nu? Kort samengevat, de cijfers in de ziekenhuizen en op de intensive careafdelingen zijn hoopgevend, maar de druk op de zorg is nog steeds gigantisch hoog en de reguliere zorg moet ook zo snel mogelijk weer worden opgestart. Iemand met kanker heeft net zo dringend hulp nodig als een patiënt met ernstige coronaklachten. Die ruimte moet er dan wel zijn. De situatie in de verpleeghuizen is nog altijd zeer zorgwekkend. En let wel: dit virus raakt ons allemaal. Onszelf, onze ouders, andere familieleden, vrienden en collega’s. Dat moeten we ons blijven realiseren. Want ondertussen vragen mensen zich af wanneer de economie weer van het slot kan en hoe lang het nog duurt voor ze bijvoorbeeld weer naar opa en oma mogen, naar de kapper, naar school, of naar het terras. Ondernemers vragen zich af wanneer ze hun bedrijf weer kunnen opstarten. En hoezeer ik ook begrijp dat het ongeduld er als het ware in sluipt, we weten dat een snelle versoepeling er zou kunnen leiden dat het virus meteen weer kans krijgt om te gaan pieken. Dan komt het virus als het ware in een tweede golf over ons heen. Met als gevolg nog meer druk op de mensen in de zorg, meer slachtoffers, nog meer uitgestelde operaties en behandelingen van mensen met andere ziektes. Dat willen we per se voorkomen en dat vraagt van ons allemaal blijvend zelfbeheersing, zelfbeheersing van ons allemaal in Nederland. Kortom, dit zijn moeilijke afwegingen. Maar zeker is wel dat voorzichtigheid nu, beter is dan spijt achteraf. En daarbij hebben we, zoals vorige week uitgelegd, drie criteria. Kan de zorg het aan? Zijn de meest kwetsbaren zo goed mogelijk beschermd? En hebben we genoeg zicht op de manier waarop  het virus zich gedraagt? Natuurlijk spelen daarbij ook andere vragen: kan de samenleving het aan en kan de economie het aan? Vragen die prangender worden naarmate de  crisis langer duurt. Dat realiseren we ons dus ook. Maar dit is wel echt de volgorde: eerst de volksgezondheid en dan de rest. We moeten ons goed realiseren dat we helemaal aan het begin staan van een nieuwe fase, aan het begin, het prille begin van de weg terug. Een punt waarop meer onzekerheden zich voordoen dan zekerheden. En de  kunst is dus dat we beginnen met maatregelen die het minste risico opleveren dat het virus toch weer om zich heen gaat grijpen. Alleen zo krijgen we op een verantwoorde manier meer bewegingsruimte in de anderhalvemetersamenleving, letterlijk en figuurlijk. Op basis van de adviezen van deskundigen hebben we nu in een paar weken bereikt dat het virus zich nu aanzienlijk minder verspreidt en dat de druk op de zorg daalt. Dat hebben we samen gedaan, dat hebben weg gedaan met 17 miljoen mensen, en dat moeten we dus volhouden. En daarmee kom ik bij de besluiten die we vandaag hebben genomen. En die wil ik samenvatting in vijf punten. Ten eerste het onderwijs: het Outbreak Management Team adviseert dat de basisscholen, het speciaal  onderwijs in de basisschoolleeftijd en de kinderopvang na de meivakantie weer open kunnen. Geheel of gedeeltelijk. En dat advies nemen we over. De kinderen in het basisonderwijs gaan om te beginnen de helft van de tijd naar school. Bijvoorbeeld de ene dag de ene helft van de leerlingen, de andere dag de andere helft. De ingangsdatum is voor alle scholen en opvangcentra 11 mei. De uitwerking zal per school om maatwerk vragen en overleg met de medezeggenschapsraad en die ruimte willen wij de scholen ook bieden. De buitenschoolse opvang volgt dit ritme van de scholen en is beschikbaar op dagen dat kinderen naar school gaan. De kinderdagverblijven, de gastouderopvang en het speciaal onderwijs in de basisschoolleeftijd gaan helemaal open. We menen dat dit besluit verantwoord is. Uit alle gegevens die inmiddels zijn verzameld in Nederland en daarbuiten blijkt dat jonge kinderen minder snel besmet raken en dat het ziekterisico voor deze groep gering is. De anderhalve meter bij deze groep is sowieso niet realistisch. Het primair onderwijs en de kinderopvang hebben een lokale functie, en dus legt deze maatregel nauwelijks extra druk op het OV en het interregionale verkeer. Een belangrijk bijkomend argument is dat deze maatregel het leven van thuiswerkende ouders gemakkelijker maakt. Een cruciale en harde randvoorwaarde is dat we de leerkrachten en het personeel in de opvang dezelfde testmogelijkheden geven als het zorgpersoneel, dus bij klachten kunnen zij zich laten testen. Voor leerkrachten en personeel in de opvang die wegens ziekte in de risicogroep vallen, geldt uiteraard dat zij niet voor de groepen van kinderen hoeven te staan. We snappen de zorgen die er zijn, en willen daar op deze manier aan tegemoet komen. En uiteraard geldt: leerkrachten en kinderen met klachten blijven thuis. In een aantal Scandinavische landen zijn de basisscholen al open. We volgen nauwgezet hoe zich het daar maar ook hier ontwikkelt. Met die extra kennis, wordt de stap naar het volledig openstellen van de basisscholen en de buitenschoolse opvang hopelijk in de komende weken, ergens in de komende weken mogelijk. Vooruitkijkend vragen we het voortgezet onderwijs zich voor te bereiden op een anderhalvemeterschool. En we gaan er vooralsnog vanuit dat dit vanaf 1 juni kan. Ten tweede: sport. Sport is natuurlijk voor ons allemaal waanzinnig belangrijk voor onze gezondheid. Vandaar dat we steeds hebben gezegd dat individueel sporten kan. Een rondje hardlopen, fietsen, een wandeling – het kan, het mag en het is goed voor iedereen. Zeker in deze tijd, nu we noodgedwongen meer aan huis gebonden zijn. Natuurlijk is gedwongen binnen zitten extra ingewikkeld voor kinderen en jongeren, voor wie de directe risico’s van het virus kleiner zijn. Vandaar dat we hebben besloten dat kinderen in de basisschoolleeftijd, dus tot en met 12 jaar, vanaf 28 april weer in de buitenlucht in teamverband mogen trainen. Dat is de groep die nu ook als het ware al samen buiten speelt. Voorlopig blijft het bij trainen en onderlinge potjes maar geen officiële wedstrijden want die leiden tot reizen en meer contacten, en dus tot een hoger verspreidingsrisico. Voor jongeren in de middelbare schoolleeftijd tot en met 18 jaar geldt dat zij ook meer ruimte krijgen om buiten georganiseerd te sporten, maar wel op  anderhalve meter afstand en dus ook zonder officiële wedstrijden. Onderlinge potjes kunnen als die specifieke sport het mogelijk maakt om die anderhalve meter te handhaven. En steeds geldt van tot 12 jaar en van 12 tot 18, geen ouders langs de lijn, thuis douchen en verder je gezond verstand gebruiken. We vragen de gemeenten om hierin de regie te nemen, en samen met de lokale sportclubs te kijken naar de mogelijkheden en faciliteiten, zodat zoveel mogelijk kinderen en jongeren de kans krijgen mee te  doen. Dus ook de niet-leden van verenigingen. Ten derde: de evenementen. Die gaan niet door tot 1 september. We verlengen dat besluit dus met drie maanden van 1 juni tot 1 september. Dat doen we omdat we de risico’s hiervan de komende maanden zeker niet aankunnen en omdat we recht willen doen aan de behoefte aan duidelijkheid bij de organisatoren. Dat betekent dit jaar dus Pinkpop, geen Vierdaagse, geen Zwarte Cross. Het betekent ook definitief geen betaald voetbal tot 1 september. En ja dat is zuur, maar bij alle gevolgen die deze crisis heeft voor de gezondheid van mensen, voor bedrijven en voor de samenleving als geheel ontkomen we er niet aan om dit offer met elkaar te brengen. En ik hoop ook en ik verwacht dat mensen dat zullen begrijpen. Ten vierde: wat verandert vandaag dus niet. Ik wil dat voor alle duidelijkheid kort benoemen. Voorlopig is uitoefening van contactberoepen – denk aan kappers, masseurs, nagelsalons – dat is niet mogelijk. De onzekerheden voor deze beroepen zijn nog te groot. Die onzekerheid zit onder andere in de vraag of het gebruik van persoonlijke beschermingsmiddelen –  waaronder mondkapjes – voor de contactberoepen nuttig en nodig is. Daarover krijgen we in de komende weken een breder advies van het Outbreak Management Team over het gebruik van persoonlijke beschermingsmiddelen buiten de zorg. En daarna volgt een nieuwe afweging. Wat vooralsnog ook niet verandert is de bezoekersregeling in de verpleeghuizen. Hier zit veel pijn en verdriet. Hoe moeilijk het ook is om geen bezoek toe te laten, we weten dat het noodzakelijk is onze kwetsbare ouderen in verpleeghuizen zo goed mogelijk te beschermen. We hebben deskundigen uit de ouderenzorg gevraagd ons te adviseren over hoe en wanneer een aanpassing van de bezoekregeling mogelijk zou kunnen zijn. En we doen dit vanuit het besef dat het volhouden van beperkt contact voor zowel de ouderen als de familie en vrienden heel zwaar is. Ten vijfde voor alle duidelijkheid: De basisregels blijven ook na 28 april de basisregels: blijf zoveel mogelijk thuis. En werk ook zoveel mogelijk vanuit huis. Als je wilt sporten of boodschappen wilt doen, doe dat alleen. Maak van die boodschappen geen uitje met kinderen en vrouw of man. Houdt anderhalve meter afstand. Als je verkoudheidsklachten krijgt blijf je thuis. Als je daarbij ook benauwdheid of koorts ontwikkelt blijft het hele gezin thuis. Was je handen zo vaak je kunt. Hoest en nies in je elleboog. Deze basisregels hebben ons nu gebracht waar we op dit moment zijn. Het punt waar we heel voorzichtig nu weer wat maatregelen kunnen versoepelen. En de spagaat waarin we nu komen, is dat elke versoepeling, hoe klein ook, nog meer zelfbeheersing, nog meer discipline en nog meer geduld vraagt van  iedereen. Dus hou vol. Doe dit voor elkaar en help elkaar. Dat is de enige manier om op een verantwoorde manier vervolgstappen te kunnen zetten. Wanneer dat het geval  zal zijn, wanneer we weer vervolgstappen zouden kunnen zetten is uiteindelijk afhankelijk van vraag of we het inderdaad met elkaar volhouden. Uiteindelijk is dit een virus en het enige wat we zeker weten is dat dat virus kan overspringen op iemand anders en dat als je die anderhalve meter in acht neemt die kans veel kleiner is. Wat we ook weten is dat dat in de afgelopen maanden op zo’n schaal wel gebeurd is dat we op dit moment bezig zijn om de capaciteiten van de ziekenhuizen en de zorg weer onder controle te krijgen. Maar er is dus enige ruimt nu vandaag mogelijk. Vandaag verlengen we de maatregelen die we niet kunnen verruimen tot 20 mei, en we hebben dus de aanpassingen voor het onderwijs, voor de sport en de evenementen. In de week voor 20 mei volgt dan een nieuw beslismoment en uiteraard houden we op alle fronten de vinger aan de pols en zullen we flexibel zijn als daar aanleiding voor is. Tot slot, deze coronacrisis is een van de grootste, meest ingrijpende en meest bedreigende periodes die ieder van ons ooit zal meemaken. Hoe groot en hoe ingrijpend precies zullen we alleen met elkaar  achteraf weten. Maar ik wil ook wel een persoonlijke noot aan toevoegen. Ik zei er in het begin ook al iets over. Ik heb hier de afgelopen dagen ongelooflijk mee geworsteld. Want ik wil zielsgraag kunnen zeggen tegen Nederland: er kan weer veel meer. Maar tegelijkertijd is dat ook heel eng en gevaarlijk. Als je weet hoe op dit moment de cijfers zich ontwikkelen. Er zit een kleine verbetering in. Maar stel nou dat je een maatregel versoepeld waardoor de zaak weer gaat pieken. Dat virus weer gaat golven door de samenleving en die ontzettend fantastische mensen op onze ic’s en ziekenhuizen te maken krijgen met nog meer werkdruk, nog meer operaties moeten worden uitgesteld. Dat willen we met elkaar absoluut niet. En tegelijkertijd gaat het niet alleen om de maatregelen die we hier vandaag bekend maken. De paar versoepelingen en de maatregelen op de evenementen. Het gaat er ook om hoe wij met elkaar als samenleving ons in algemene zin houden aan de hoofdboodschap van de anderhalve meter, van het thuiswerken. Dat moeten we met elkaar zien vol te houden. Want we kunnen er heel filosofisch over doen. Maar uiteindelijk als we dat niet doen. Dan zal dat virus elke kans aangrijpen om over te springen van de ene persoon op de andere, mensen te besmetten en daarmee de risico’s voor mensen uiteindelijk soms ook met dodelijke afloop, die zullen dan weer toenemen. Dat was mijn worsteling en uiteraard van al mijn collega’s in het kabinet in de afgelopen dagen. Wat kun je nu doen? Want de vrijheid van de een, die mag net ten koste gaan van de gezondheid van de ander. Dat is in de kern het vraagstuk waar we voor staan. En dat is ook de afweging die we dus de komende weken met elkaar als land, met 17 miljoen mensen zullen moeten blijven maken. Ik beloof u dat ik u steeds zal vertellen wat er in mijn hoofd zit, wat we weten, wat we niet weten en op basis waarvan we die afwegingen maken. Maar uiteindelijk kunnen we dit alleen met 17 miljoen mensen. In het besef dat de achter de getallen die het RIVM iedere dag publiceert, dat daar mensen achter schuil gaan. Slachtoffers en nabestaanden. Vaders en moeders. Opa’s en oma’s. En dat besef vraagt om voorzichtigheid, voorzichtigheid om spijt achteraf te voorkomen. En dat doen we samen. Dank jullie wel.
20200429@Goeienavond, ik wil de graag een paar dingen zeggen uit onze vergadering van vanavond en daarnaast staan Hugo de Jonge en ik graag ter beschikking van als er nog vragen zijn. We hebben vanavond geen nieuwe besluiten genomen. Dat was ook niet voorzien deze week. Maar we hebben wel  de hele situatie met elkaar uitvoering besproken. En daar wil ik een paar zaken van met jullie delen. Ik wil iets zeggen over het beeld in de samenleving, hoe gaat het nou? Dan wil ik ook iets zeggen over de gezondheidszorg, wat is daar de situatie. En dan wat betekent dat voor ons als samenleving maar ook voor wat betreft de besluitvorming de komende week? Eerst het beeld op straat. En dat is mixed. Aan de ene kant zie je Koningsdag waar dat onwerkelijke plaatje te zien was van de Amsterdamse grachten zonder vrijmarkten, bijna helemaal leeg en in heel Nederland grotendeels een leeg straatbeeld. En ik denk dat we erin geslaagd zijn met elkaar Koningsdag te vieren op een manier die helaas nodig was gegeven de coronatijd. Maar je ziet het ook drukker worden op straat. Het wordt simpelweg drukker. Meer mensen komen nu naar buiten, ook als het niet echt nodig is. En dat betekent dat de drukte toeneemt. Het lijkt wel in algemene zin dat men de anderhalve meter daarbij goed handhaaft. Maar dit is niet zonder risico. Dat is het beeld op straat. Als je dan kijkt naar de zorg dan zie je daar dat de cijfers de goede kant op gaan. Je ziet het aantal ic-plekken, het aantal ic-plekken wat bezet is door mensen die corona hebben, zie je afnemen. Het aantal mensen wat ziekenhuisopnames heeft zie je afnemen. Dat op zichzelf gaat de goeie kant op. Maar die ziekenhuiscijfers, daar zit een vertraging in. Want iemand die corona krijgt. Dat kan wel één of twee weken duren voor je het merkt. Vervolgens zijn mensen vaak nog even thuis aan het worstelen met die ziekte. Dan kan er een moment komen dat het niet meer goed gaat thuis, dat je naar het ziekenhuis moet. En dan kan het ook nog zo zijn, één op de drie, één op de vier, die van het ziekenhuisbed naar een ic-bed gaan. Dus daar zit een vertraging in. Dus alle cijfers die wij nu zien uit de ziekenhuizen, daar zit een vertraging in van twee à drie weken. Dat zegt iets over het aantal besmettingen, die ziekenhuiscijfers van vandaag die zeggen iets over het aantal besmettingen van laten we zeggen twee tot drie weken geleden. Dus als het feit dat het nu drukker is op straat zou leiden tot meer besmettingen, dat zie je thans nog niet in die cijfers. En daarmee zijn die ziekenhuiscijfers zijn ook een kostbaar bezit, maar ook een gevoelig bezit. Je kunt er niet vanuit gaan dat dat allemaal zo blijft. Dat betekent voor de komende tijd dat er twee dingen aan de orde zijn. Eerste plaats, wij allemaal als samenleving: blijf zoveel mogelijk thuis. Werk zoveel mogelijk thuis. Als je verkoudheidsklachten ontwikkelt dan blijf je thuis. Als je ook koorts en/of benauwdheid ontwikkelt dan blijft het hele gezin thuis. Winkelen is geen uitje, dat doe je alleen. Niet met kinderen en man en/of vrouw. Het openbaar vervoer, het openbaar vervoer is alleen bedoeld nu voor mensen die in een vitale sector werken. Niet voor fun reisjes. Want ook in het openbaar vervoer zien we het op dit moment drukker worden. Dat is ook een plek waar die overdracht dan kan toenemen. En wat we met z’n allen moeten zien te bereiken is dat die overdracht van één persoon op een ander persoon dat die onder de één blijft. Dat niet meer dan één persoon maximaal besmet wordt door iemand die corona heeft. Komt het boven de één dan is het niet zo dat het ach, het is dan 1,1. Nee dan gaat het weer als een hockeystick exponentieel omhoog en dan loop je het risico dat uiteindelijk onze ziekenhuizen weer heel snel vol komen te liggen. Dus dat is die algemene adviezen, blijf zoveel mogelijk thuis, die blijven voor ons allemaal gelden. Wij als crisisteam zullen de komende weken kijken hoe gaan we om met de situatie na 20 mei? Zoals bekend het hele pakket is verlengd tot 20 mei. We hebben ook gezegd: we gaan de komende tijd kijken naar mondkapjes, wat is daar in het algemeen het beleid, hoe gaan we daar mee om in Nederland op basis van de adviezen en specifiek heeft dat ook  nog gevolgen voor het openbaar vervoer. Ja, nee. Heeft dat gevolgen voor wat dan heet de contactberoepen zoals de kappers, ja of nee. Dus daar gaan we ons de komende tijd over beraden. Maar ik zeg er wel bij: als doordat het drukker wordt op straat zou blijken dat toch het aantal besmettingen aan het toenemen zou zijn en je zou dat terug gaan zien in dat cijfer. Dat cijfer van het aantal mensen wat andere mensen besmet. Als dat verder gaat oplopen. Dan zijn we als het ware als samenleving al bezig om die zwaar bevochten ruimte in de afgelopen weken al weer als samenleving in te nemen. En dat betekent dat lastiger wordt voor het kabinet om te zeggen: we gaan andere sectoren meer ruimte geven. Denk aan de kappers, denk op termijn misschien aan de sportscholen of aan de sauna’s. Denk bijvoorbeeld aan de horeca en de terrassen. Allemaal sectoren die het ongelooflijk zwaar hebben op dit moment, die thuis zich grote zorgen maken over de toekomst van hun bedrijven, hun werkgelegenheid en die dolgraag ook van het feit dat het iets beter gaat de komende tijd gebruik willen maken. Maar dan moet we wel als samenleving echt nu ons houden aan wat we eigenlijk heel goed gedaan hebben, maar in de afgelopen weken toch wat lijkt te verrommelen als we niet oppassen, namelijk dat we teveel naar buiten gaan, meer naar buiten gaan. Gelukkig de anderhalve meter lijken te handhaven en laten we ervoor zorgen dat de ruimte die zo nodig is voor die bedrijven dat die ook de komende tijd beschikbaar komt en niet alles ingenomen door ons allemaal doordat we zelf meer op straat zijn. Dat is mijn oproep.
20200506@Goedenavond, Het lijkt gevoelsmatig soms al veel langer, maar het is toch echt minder dan twee maanden geleden dat ik de televisietoespraak hield over de aanpak van de coronacrisis. Daarin draaide het om maximale controle en over twee doelstellingen: het beschermen van ouderen en mensen met een kwetsbare gezondheid, en ervoor zorgen dat de zorg en vooral de intensive care afdelingen niet overbelast zouden raken. En daar draait het nog steeds om. Maar we hebben ondertussen wel wat bereikt met elkaar. Zeker in de ziekenhuizen ontwikkelen de cijfers zich nu al een paar weken in gunstige richting. Die eerste uitbraakfase van het virus ligt daarmee achter ons. Met vooral grote dank aan al die mensen in de zorg die in deze fase zo veel voor de kiezen hebben gekregen en tot op de dag van vandaag nog steeds krijgen. Twee weken geleden konden we de versoepeling aankondigen van een paar maatregelen voor het basisonderwijs, de kinderopvang en sporten voor kinderen en jongeren. Ik heb toen gezegd dat we aan het begin staan van een nieuwe fase, aan het prille begin van de weg terug. Dit is de fase waarin we de overgang moeten maken naar die anderhalvemetersamenleving. En nu we iets verder zijn in deze overgangsfase kunnen we volgende stappen zetten. En daarover hebben we vandaag een aantal besluiten genomen. Over stappen om de economie en de samenleving langzaam maar zeker weer open te stellen. Stappen die iedereen in ons land weer de ruimte geven vooruit te kijken en plannen te maken. Dat doen we zo snel als het kan, maar niet sneller dan verantwoord. Omdat voorzichtigheid nu beter is dan spijt achteraf. Want dat is wel echt de winstwaarschuwing die geldt voor alles wat we vandaag zeggen: we kunnen Nederland alleen van het slot halen als iedereen zich verstandig blijft gedragen en zich aan de gedragsregels blijft houden. Ik kan dat niet genoeg benadrukken. Ik zal zo concreet ingaan op hoe we de routekaart voor ons zien, meer in detail voor de komende weken en iets algemener voor de periode tot 1 september. Maar de absolute randvoorwaarde is dat we de controle die we sinds maart hebben bereikt, in deze fase weten te verankeren. Dat dus de cijfers over de ziekenhuisopnamen en de intensive carebedden onder controle blijven, terwijl de verspreidingsrisico’s onvermijdelijk iets toenemen met elke versoepeling. Dat is eigenlijk in de kern de evenwichtsbalk waarop we staan. En dan de hamvraag: wat mag er binnenkort weer? Hoe ziet de routekaart voor  de komende maanden eruit? Mijn antwoord begint met de opmerking dat bijna alles wat ik hierna ga zeggen onder de voorwaarde is dat het ook kan. We hebben op basis van wat we nu weten beredeneerde inschattingen gemaakt en een voorzichtige planning tot 1 september. Maar per week moeten de cijfers voldoende ruimte bieden om die stappen ook daadwerkelijk te kunnen zetten. Het virus moet beheersbaar blijven. Dat is mijn eerste opmerking vooraf. Ten tweede ligt er nu een advies van het Outbreak Management Team over het nut van het gebruik van mondkapjes buiten de zorg. Het onderstreept nog een keer dat het wetenschappelijk bewijs dat pleit vóór grootschalig gebruik, dun is. Tegelijkertijd zijn er studies die bij een juist gebruik van mondkapjes – ik onderstreep dat juiste gebruik – wel een beperkt positief effect laten zien. Daarom is het gebruik van mondkapjes denkbaar in situaties waarin anderhalve meter afstand houden onmogelijk is. Niet primair ter bescherming van jezelf, maar vooral om ervoor te zorgen dat jij niet degene bent die een ander besmet. De waarschuwing daarbij is dat medische mondkapjes echt gereserveerd moeten blijven voor de zorg. En dat wegen we allemaal mee in onze besluiten. Mijn derde en laatste opmerking vooraf is dat we bij het opheffen van maatregelen twee belangrijke criteria gebruiken: de effecten op de zorg en de effecten voor de drukte op straat en in het verkeer. Want die twee criteria hangen samen en er zit natuurlijk ook nog een opbouw in. We beginnen met maatregelen die naar schatting het minste negatieve effect hebben en we breiden dat langzaam uit. En we zijn ook al langer in gesprek met allerlei sectoren over hoe ze het beste weer kunnen beginnen en welke praktische handvatten daarbij kunnen helpen. Dat is natuurlijk heel belangrijk. En dan concreet: Per 11 mei gaan als aangekondigd de basisscholen en de kinderopvang gedeeltelijk weer open. De voorbereidingen daarop verlopen goed. De scholen willen graag, de meeste ouders en zelfs kinderen ook en bijna alle leerkrachten zeggen volgende week weer aan het werk te gaan. En ik wil hier nogmaals benadrukken dat leerlingen het beste hele dagen naar school kunnen en niet een dagdeel. Halve dagen leiden tot meer vervoersbewegingen en er kunnen problemen ontstaan bij de buitenschoolse opvang. Per 11 mei kunnen ook de meeste mensen met contactberoepen weer aan de slag. Dus kappers, schoonheidsspecialisten, pedicures, masseurs, opticiens, acupuncturisten, et cetera. Ook de rijinstructeurs vallen hieronder. Voor de contactberoepen gelden twee belangrijke voorwaarden. Ten eerste: het werk wordt zoveel als mogelijk is op anderhalve meter afstand georganiseerd. Dus bijvoorbeeld niet twee kappersstoelen dicht bij elkaar. Ten tweede: er wordt gewerkt op afspraak, waarbij klanten aan de voorkant vragen worden gesteld om in te schatten of iemand een risico oplevert. Uw kapper gaat dan bijvoorbeeld vragen of u op dat moment klachten hebt. Die check aan de voorkant neemt veel risico’s weg. En het dragen van mondkapjes is dan niet nodig. Per 11 mei mag iedereen boven 18 jaar buiten sporten, wel op anderhalve meter afstand van elkaar dus geen contactsporten, en ook geen wedstrijden en thuis douchen. En per 11 mei kunnen ook de bibliotheken weer open, uiteraard met een anderhalvemeterafspraak. De volgende stap zetten we op 1 juni, als dat kan. Het voortgezet onderwijs kan per 1 juni weer starten, zoals eerder aangekondigd. De manier waarop  wordt uitgewerkt. Per 1 juni mogen ook de terrassen weer open onder twee voorwaarden: iedereen zit aan een tafeltje en mensen houden anderhalve meter afstand van elkaar. Restaurants, cafés, bioscoopzalen, concertzalen en theaters mogen vanaf 1 juni binnen, maximaal 30 mensen ontvangen, inclusief personeel en ook onder voorwaarden. Gasten moeten reserveren. Uiteraard geldt de anderhalve meter afstand. En vervolgens vindt ook hier aan de voorkant een controlegesprek plaats om in te kunnen schatten of er risico’s zijn. Het is natuurlijk cruciaal dat mensen die check vooraf wel heel serieus nemen. Maar dat vertrouwen mogen we na de laatste twee maanden met elkaar wel hebben. Musea mogen per 1 juni ook weer open, mits bezoekers vooraf kaartjes kopen zodat musea kunnen sturen op de anderhalve meter afstand. Op 15 juni zetten we een klein tussenstapje. Dan willen we namelijk het middelbaar beroepsonderwijs de gelegenheid geven weer praktijkexamens af te nemen en praktijkonderwijs te geven. Ondertussen werken we de komende maand ook aan een plan om te zijner tijd het mbo verder open te stellen en ook het hoger onderwijs weer te openen. De volgende stap is voorzien op 1 juli, en natuurlijk geldt dan wel opnieuw: als het kan. Kort samengevat willen we per 1 juli het getal van 30 personen verhogen naar 100 voor alle categorieën die ik net heb genoemd onder precies dezelfde voorwaarden. Uiteraard kunnen vanaf dan ook de kerken, congrescentra en crematoria weer bijeenkomsten organiseren tot 100 personen. Dat geldt ook voor bruiloften. En per 1 juli mogen dan ook de gemeenschappelijke wc’s en douches op de campings en vakantieparken weer open. En als alles dan nog steeds goed gaat, gaat de deur per 1 september ook van het slot voor de sportscholen, sauna’s, sportkantines, coffeeshops, casino’s en sexwerkers; en voor de contactsporten en de binnensport. Voor sportscholen geldt dat we met de branche bekijken of het verantwoord openen eerder mogelijk is. Een cruciale factor in dit verhaal is het verkeer en dan vooral het openbaar vervoer. Het is onvermijdelijk dat door het terugschroeven van alle maatregelen de files weer zullen groeien en de druk op het openbaar vervoer langzaam maar zeker gaat toenemen. Dat laatste betekent: veel mensen bij elkaar en geen mogelijkheden voor een check aan de voorkant. Dus hoe willen we hiermee omgaan? Het belangrijkst hierbij zijn wij zelf. De automobilisten en de ov-reizigers. Van ons allemaal wordt zelfbeheersing gevraagd. Ga dus op een mooie dag niet allemaal met de tram naar het strand, dat is echt niet de bedoeling. Als algemene regels gelden: Reis niet onnodig. Reis zoveel mogelijk buiten de spits en vermijd drukke plekken. Loop of fiets zoveel mogelijk. Het openbaar vervoer blijft alleen voor noodzakelijke reizen. Wat de komende maanden belangrijk is, is het spreiden, het uitsmeren van vervoersstromen over de dag. Voor een zo laag mogelijke piek in de spits. En natuurlijk geldt dat we voorlopig allemaal zoveel mogelijk thuis werken. Daarnaast moeten we serieus kijken naar werktijden en openingstijden. En ook voor de langere termijn is het belangrijk dat niet iedereen tegelijk de weg op gaat of de trein pakt. Dat vraagt ook iets van werkgevers, van musea, van onderwijsinstellingen en andere partijen. En daarover laten we ons als kabinet nu adviseren. Specifiek voor het openbaar vervoer  geldt dat de capaciteit omhoog moet om reizigers te kunnen spreiden als het drukker wordt. De afspraak die we inmiddels hebben gemaakt met de bedrijven, is dat het openbaar vervoer vanaf 1 juni weer de volledige dienstregeling draait. OV-bedrijven gaan hun materieel zo inrichten dat van alle zit- en staanplaatsen straks ongeveer 40% beschikbaar is. Het aanpassen van het materieel en het weer opvoeren van de dienstregeling is een enorme logistieke klus, want de winkel is ondertussen natuurlijk gewoon open om Nederland draaiend te houden. En dat verdient een groot compliment in de richting van al die mensen in het openbaar vervoer. En als de bussen en treinen straks weer voller raken, zal anderhalve meter afstand niet langer altijd haalbaar zal zijn. Op stations, perrons en bij haltes blijft anderhalve meter afstand de norm. Maar in de trein, bus, tram en metro is dat niet realistisch. Vandaar dat we per 1 juni als regel hanteren dat iedereen in het OV een mondkapje draagt. Niet als alternatief voor afstand houden, maar omdat voldoende afstand houden op een bepaald moment simpelweg niet meer goed mogelijk is. Eerder dan 1 juni mag natuurlijk, maar vanaf 1 juni is het mondkapje verplicht. En ik benadruk dat iedereen daar zelf voor zal moeten zorgen. Zelf maken mag. Kopen mag. Maar het is uitdrukkelijk niet de bedoeling medische mondkapjes te gebruiken, want die zijn bestemd zijn voor de zorg. Het personeel op de trein kan aanvullend ook kiezen voor spatschermen. En de handhavers in het openbaar vervoer krijgen de beschikking over dezelfde mondmaskers als de politie om te gebruiken bij incidenten. Ik sluit af met twee opmerkingen. Ten eerste dat ik me heel goed realiseer dat we vandaag niet alleen mensen blij maken, maar ook teleurstellen. Niet alle bedrijven kunnen tegelijk open en sommige sectoren moeten echt nog een tijdje wachten. Dat is met een goede reden, maar ik snap dat het hard kan binnenkomen. Tegen ondernemers in die sectoren zeg ik vandaag dat er bij de uitwerking van het tweede economische steunpakket extra aandacht zal zijn voor hun situatie. Daarover zijn we in goed overleg met werkgevers en werknemers. Mijn tweede en laatste opmerking is voor iedereen die nu kijkt. Ik heb eerder gezegd: we varen op zicht en dat geldt ook voor de stappen die we in deze overgangsfase gaan zetten. Stappen die onvermijdelijk een stortvloed van vragen zullen oproepen. We gaan daar zo goed en zo praktisch mogelijk antwoord op geven, om te beginnen op rijksoverheid.nl. Maar ik weet ook dat we niet meteen op alle individuele vragen een antwoord zullen hebben. Ik weet dat er zich in de praktijk problemen zullen voordoen die we nu nog niet hebben voorzien. Het is onmogelijk om met een paar centrale besluiten alles voor iedereen dicht te regelen. Maar het is wel mogelijk om samen tot praktische oplossingen te komen – dat hebben we de laatste maanden met elkaar bewezen. We moeten dit samen blijven doen, met 17 miljoen mensen; we zijn samen verantwoordelijk. En dat zijn geen holle woorden. Sterker nog, deze fase vraagt nog meer verantwoordelijkheid en samenwerking. Van werkgevers en vakbonden. Van de NS en regionale en lokale vervoerders. Van brancheorganisaties. Van veiligheidsregio’s en gemeenten, die ervoor moeten zorgen dat de situatie in de winkelstaten, parken en recreatiegebieden beheersbaar blijft. En in veel gevallen zal daarbij maatwerk nodig zijn, dat wij vanuit Den Haag niet kunnen en ook niet moeten willen leveren. Maar we staan wel klaar om mee te denken en te helpen waar we kunnen. Maar het begint en eindigt met het gedrag van ons allemaal. Door thuis te blijven met klachten, drukte te vermijden, zoveel mogelijk  thuis te werken, anderhalve meter afstand te houden en door ons te houden aan die belangrijke hygiëneregels. De ruimte die er nu is voor de versoepeling, hebben we met elkaar verdiend. En met elkaar kunnen we ervoor zorgen dat we die ruimte ook behouden. Dank u wel.
20200513@Goedenavond. Ik zal een paar dingen zeggen en daarnaast staan Hugo de Jonge ik graag ter beschikking om als er nog vragen zijn die te beantwoorden. Dit was typisch een ministeriele commissie crisisbeheersing waarin we geen grote nieuwe besluiten hebben genomen. Die staan de komende weken weer op de rol. We hebben natuurlijk vorige week heel veel besluiten genomen. Wel uitvoerig de situatie in ogenschouw genomen. En laat ik beginnen met deze week. En ook het goede nieuws en dat is dat de basisscholen weer gedeeltelijk zijn opengegaan en ook de kinderopvang. En dat gaat over het algemeen eigenlijk heel goed. Complimenten aan iedereen die daar bij betrokken is. En natuurlijk zijn ook de kappers open. Dat lijkt ook goed te gaan. Daar wordt ook verschrikkelijk hard gewerkt door het openbaar vervoer om op 1 juni verder te kunnen opschalen. En ik was vanmorgen hier bij het Centraal Station in Den Haag en echt ook weer complimenten daar. Aan de conducteurs, aan de machinisten. Aan de mensen van de beveiliging. De mensen van de schoonmaak. Hoe vreselijk hard er daar gewerkt wordt om dat mogelijk te maken. Daar leven ook zorgen. Hoe gaat dat dadelijk allemaal. Er wordt ook vreselijk hard gewerkt de komende dagen om die zorgen zoveel mogelijk weg te nemen. En dat wordt ook echt gedaan met de mensen uit de praktijk. Dus niet uit de beleidstorens, maar met de mensen van de werkvloer. Dus dat is ook goed nieuws. En zo moet het ook. En we proberen als wij kunnen helpen vanuit het kabinet daar ook nog verder duidelijkheid te bieden. Maar nogmaals. Goede voortgang, ook in het openbaar vervoer. En mag ik hier nog een keer zeggen: dat is dus niet voor je plezierreisjes. Niet voor de lol. Kinderen gaan op de fiets naar school. Ook in de regen. Daar gaan we weer een beetje terug naar de jaren vijftig. Het openbaar vervoer is echt alleen voor noodzakelijke reizen. En wat betreft de witte boorden: die gaan eigenlijk alleen nog in het openbaar vervoer als ze gespreid werken. Dus als ze vroeg kunnen of later kunnen. Die gaan niet in de spits reizen. Dus in de spits eigenlijk alleen de mensen die dat moeten doen omdat zij niet anders kunnen. Omdat zij in vitale beroepen werken. Dat is echt belangrijk, want het OV zal veel minder capaciteit hebben dan het vroeger had. Dan hopen we natuurlijk allemaal dat op 1 juni ook kan doorgaan wat in de routekaart staat. In die routeplanner van juni, half, dan nog 15 juni, 1 juli, 1 september en op 1 juni is daar voorzien dat het nodige gaat gebeuren met de horeca. Bioscopen. Uiteraard met maximumaantallen. Ik wijs ook op het middelbaar, het voortgezet onderwijs wat dan gedeeltelijk opengaat. Maar dat hangt wel allemaal af van ook hoe gaat het met de verspreiding van het virus. En daar hopen we ook de komende dagen. Volgende week of uiterlijk de week daarna besluiten over te kunnen nemen of dat pakket ook echt kan doorgaan. En dat is nog geen zekerheid. Dat hangt er echt vanaf hoe het gaat met de ontwikkeling van de verspreiding van het virus. Als je nu kijkt naar de cijfers, maar je kijkt altijd dan natuurlijk in de achteruitkijkspiegel. Dan gaan die cijfers nog steeds de goede kant op. Maar er zit wel een vertraging in. Omdat iemand die deze ziekte oploopt, dagen nodig heeft, soms wel een week, en soms langer om te kijken of hij het ook echt heeft. En dan duurt het nog enige tijd voordat iemand zich bij het ziekenhuis meldt als het zo erg wordt. En dan is er een kleine groep die dan helaas op de intensive care terecht komt. Maar dat betekent dat in die cijfers vertraging zit. Maar niettemin, die cijfers met vertraging gaan nog steeds de goede kant op. Je ziet het met de opnames op de intensive care. Het aantal besmettingen. Het aantal ziekenhuis opnames die gaan nog steeds de goede kant op. En wat dat betreft mogen we vertrouwen hebben, maar we moeten waakzaam blijven. We mogen vertrouwen hebben, we moeten waakzaam blijven. Want de ruimte die we met elkaar hebben verdiend, die kunnen we alleen met elkaar behouden. En daarom wil ik tot slot nog een keer herhalen wat we daar met zijn allen aan kunnen doen. En dan is het aller, allerbelangrijkste – Hugo de Jonge  zei dat vorige week in de persconferentie – niet stoer doen als je gezondheidsklachten hebt. Dan blijf je thuis. Dus dat Nederlandse adagium: met snotneus ga je naar kantoor is nu even gewoon niet aan de orde de komende tijd. Je blijft met een snotneus thuis. En als je ook nog benauwdheid ontwikkelt, of koorts, dan blijft het hele gezin thuis. Dus niet stoer doen, bij gezondheidsklachten thuis blijven. Dat is het belangrijkste. Als je naar buiten gaat, vermijd drukte. Echt belangrijk, vermijd drukte. Houd je aan de anderhalve meter afstand ten opzichte van andere mensen. En verder de hygiëne voorschriften. Zorg ervoor dat je je handen stuk wast. Zorg ervoor dat je in je elleboog niest. Gebruik papieren zakdoekjes. Al die hygiëne voorschriften zijn belangrij. Schud geen handen. Want we weten dat als we dit doen: bij klachten thuisblijven. De anderhalve meter afstand houden op straat. Ons houden aan die afspraken om onze handen te wassen. Dat we dan dat virus met elkaar kunnen bestrijden. En dan kunnen we de ruimte die we verdiend hebben, die ruimte kunnen we dan ook met elkaar behouden. En dat is belangrijk. Want nogmaals: die cijfers gaan nog steeds de goede kant op. Maar er zit een vertraging in. Dus we moeten echt kijken volgende week wat ook de deskundigen daarover op basis van de laatste inzichten ons melden wat betreft de verspreiding van het virus. Dan zullen mensen zeggen: ja, maar nu zijn toch die scholen open, en de kappers open. Nou, daarvan weten we dat in ieder geval uit alle modellen blijkt dat dat een heel beperkte invloed zal hebben op extra besmettingen. Dus daar maken we ons niet zo’n grote zorgen over. Maar het belangrijkste is, wat wij op straat doen. Hoe verhouden we ons tot elkaar. En dat het drukker wordt, hoeft op zich niet erg te zijn. We kunnen niet allemaal de rest van ons leven thuis blijven. Maar het is wel van belang dat als we dan op straat komen, inderdaad die anderhalve meter afstand, dat we onze handen wassen en als je maar enige klachten hebt, dat je thuisblijft.
20200519@Goedenavond, Vandaag hebben we in het crisisteam het besluit genomen over versoepeling van de maatregelen tot 15 juni.  En het zong al een beetje rond en ik kan u inderdaad melden dat we het verantwoord vinden om de stappen te zetten die we twee weken geleden in de routekaart hebben aangekondigd. Het aantal ziekenhuisopnamen en het aantal coronapatiënten op de intensive care is de laatste weken snel gedaald. En ook het laatste advies van het Outbreak Management Team biedt ruimte voor versoepeling. Ik wil onze besluiten van vandaag zo precies mogelijk toelichten, omdat we weten dat details belangrijk zijn voor iedereen die het betreft. Maar eerst twee korte opmerkingen vooraf. Ten eerste wil ik nog eens benadrukken dat we de ruimte die er nu is met elkaar hebben verdiend, door de regels na te leven. En nu is het cruciaal dat iedereen snapt dat versoepeling van de maatregelen het feitelijk nog belangrijker maakt dat we ons aan de  regels houden. Want we weten dat het virus snel kan oplieren als we dat niet doen en wat ik vorige week zei, geldt dus ook echt: we mogen vertrouwen hebben, maar we moeten waakzaam blijven. Daarom: Blij verkoudheidsklachten blijven we thuis. Bij benauwdheid en/of koorts, dan blijven ook onze huisgenoten thuis. We werken zoveel mogelijk thuis. We houden anderhalve meter afstand. Vermijd drukte. En natuurlijk wassen we onze handden stuk, hoesten en niezen we in onze elleboog, gebruik we papieren zakdoekjes en schudden geen  handen. Als we dat blijven doen, houden we het verspreidingsrisico zo laag mogelijk. Ook als de samenleving en de economie langzaam weer van het slot gaan. Mijn tweede opmerking vooraf is dat we gelukkig in een land leven waarin we gewend zijn onze mening te geven. Dat is, zoals te verwachten, na de presentatie van de routekaart ook volop gebeurd en dat snappen we ook. De belangen zijn gewoon heel groot. En het is logisch dat mensen gaan vergelijken. Want als beroepsgroep A op anderhalve meter weer open kan, waarom beroepsgroep B dan niet? En waarom een beperking in aantallen? Het antwoord daarop is dat we in de besluitvorming niet alleen naar specifieke groepen kunnen kijken, maar ook oog moeten hebben voor het grotere geheel. Elke versoepeling betekent nu eenmaal meer drukte op straat, meer drukte in het openbaar vervoer en meer groepen mensen bij elkaar. Daarom kan ook niet alles ineens open. Daar zit geen waardeoordeel in, maar wel een risicoafweging. Als we te snel gaan en een tweede lockdown zou nodig zou worden, is dat nog veel slechter voor onze economie. Dus voorzichtigheid en economisch belang liggen in elkaars verlengde. En natuurlijk is niet alles in beton gegoten en staan we open voor overleg. Het blijft werk in uitvoering waarbij flexibiliteit nodig zal zijn – van alle partijen. En daarmee kom ik bij de besluiten van vandaag. We vereenvoudigen de afspraken over wat buiten wel en niet mag. Buiten houd je anderhalve meter afstand van elkaar, tenzij je tot hetzelfde huishouden behoort. Dan hoeft dat niet. Per 1 juni zijn samenkomsten van 30 personen binnen toegestaan in alle gebouwen die publiek toegankelijk zijn, exclusief personeel. Dat betekent dat elke bioscoopzaal en theaterzaal, elk restaurant en elk café 30 gasten mag ontvangen. Dat is dus anders dan eerder aangekondigd, toen het idee nog was dat het personeel moest meetellen, maar dat blijkt in de praktijk heel lastig te zijn. Uiteraard geldt de anderhalvemeterregel en moet er aan de voorkant een checkgesprek plaatsvinden om te bepalen of gasten een verkoudheidsklachten hebben. En voor alle duidelijkheid: dit alles wat ik net zei, geldt niet voor sectoren die nog gesloten blijven, zoals de sportscholen. En ik zeg er meteen bij: we zijn met de sportscholen in gesprek om te kijken of ook zij sneller open kunnen. Niet op 1 september, maar hopelijk eerder. De horeca kan per 1 juni, om 12 uur ‘s middags open zoals aangekondigd. Dus de terrassen op anderhalve meter afstand zonder maximale groepsgrootte, maar wel iedereen verplicht aan een tafeltje. Binnen mogen maximaal 30 gasten aanwezig zijn, op anderhalve meter afstand, op reservering, zittend, en met een checkgesprek aan de voorkant. Een wijziging in de eerdere plannen is dat voor mensen uit hetzelfde huishouden een uitzondering wordt gemaakt op deze anderhalvemeterregel. En voor de goede orde: feestcafés, discotheken en clubs, die blijven voorlopig gesloten. Daar is het risico op verspreiding gewoon te groot. We realiseren ons natuurlijk heel goed dat de horeca had gehoopt op een lang Pinksterweekend. Daar hebben we ook serieus naar gekeken en heel lang over gesproken. Maar in overleg met de veiligheidsregio’s hebben we besloten om vast te houden aan 1 juni. De horeca open is een grote en spannende stap en we hebben dit besluit genomen vanwege de verwachting van grote drukte en de daarmee samenhangende handhaafbaarheid. Dus hier geldt ook wat ik net zei over oog hebben voor het grote geheel en dat helaas niet alle wensen kunnen worden vervuld. Theaters en concertzalen en bioscopen kunnen per 1 juni ook weer open met maximaal 30 mensen in het publiek per zaal, op anderhalve meter afstand van elkaar en met een checkgesprek vooraf. Musea mogen per 1 juni ook open, mits bezoekers zich vooraf aanmelden of kaartjes kopen zodat de instellingen kunnen sturen op anderhalve meter afstand. Het openbaar vervoer rijdt vanaf 1 juni weer volgens de normale dienstregeling op ongeveer 40% van de capaciteit, zoals we eerder aankondigden. Dat betekent dat het OV alleen bedoeld is voor noodzakelijke reizen. De verplichting een niet-medisch mondkapje te dragen geldt vanaf 1 juni vanaf 13 jaar in de trein, tram, bus of metro. Op de stations en perrons blijft anderhalve meter afstand de regel. De middelbare scholen gaan per 2 juni open op basis van de anderhalvemeterregel, ook voor leerlingen onderling. Dat betekent in de praktijk dat niet alle leerlingen tegelijkertijd op school kunnen zijn. De scholen krijgen zoveel mogelijk ruimte om tot werkbare roosters te komen en zijn daar ook inmiddels ook mee aan de slag. Het is wel echt de bedoeling dat scholen alle leerlingen fysiek onderwijs geven en dat niet beperken tot bijvoorbeeld een mentoruurtje of een paar toetsen op school en verder is het belangrijk dat het openbaar vervoer niet overbelast raakt als de middelbare scholen weer opengaan. Dus leerlingen komen lopend of met de fiets. En  voor leerlingen die ver weg wonen, wordt door scholen speciaal vervoer geregeld. Scholen voor voortgezet speciaal onderwijs mogen per 2 juni ook open op basis van de anderhalvemeterregel. Daarbij realiseren we ons natuurlijk dat voor deze scholen nog meer maatwerk nodig is om anderhalve meter afstand te bewaren. Zo bestaat de mogelijkheid dat bepaalde leerlingen om medische redenen niet of niet meteen volledig gebruik maken van fysiek onderwijs. En uiteraard is het in het voortgezet speciaal onderwijs nog belangrijker dat risicogroepen extra voorzichtig zijn en dat mensen met klachten thuis blijven. Basisschoolkinderen gaan op dit moment voor de helft van de tijd naar school. En we zien dat scholen dit goed oppakken. Vanaf 8 juni gaan de basisscholen geheel open, tenzij in de komende weken uit alle lopende onderzoeken naar de verspreiding van het virus in het primair onderwijs blijkt dat dit niet verantwoord zou zijn. In de komende weken zullen met het onderwijs afspraken worden gemaakt over de invulling van deze verdere openstelling. Aansluitend op dit voornemen gaat ook de buitenschoolse opvang vanaf 8 juni weer gewoon open. Kinderen kunnen vanaf dan weer op alle normale dagen terecht. Daarmee stopt ook de regeling waarmee de overheid de eigen bijdrage voor ouders vergoedt. Tot slot kunnen in het mbo, hbo en wetenschappelijk onderwijs per 15 juni toetsen en praktijkonderwijs weer op de instelling plaatsvinden. En dat onderwijs wordt zo georganiseerd dat studenten niet in de spits hoeven te reizen. En dan wil ik mij vandaag speciaal richten tot de kinderen en jongeren in Nederland. Het coronavirus zet ons land behoorlijk op zijn kop en zeker ook jullie leven. Als je jong bent zijn je vrienden, je sportclub en zelfs school heel belangrijk en als dat zomaar ineens allemaal wegvalt, dan doet dat wat met je. Daar kun je wel eens kwaad of somber van worden en dat is logisch. Toch zien we dat verreweg de meeste kinderen en jongeren in Nederland zich ontzettend goed hebben aangepast en zich ook aan de regels houden. En daarvoor wil ik jullie een groot compliment geven. Want het is echt ook aan jullie te danken, mede aan jullie te danken, dat er minder mensen in het ziekenhuis liggen en dat er langzaam maar zeker weer wat meer kan. Maar er is nóg iets dat ik tegen jullie wil zeggen. Niemand weet precies hoe ons land er de komende tijd precies uit gaat zien. Hoe doe je dat, afstand van elkaar houden en toch met elkaar werken, leren, sporten en muziek maken. Mijn collega’s in het kabinet en ik zelf, wij vinden het belangrijk dat juist jullie daarover gaan mee denken en mee gaan praten, want het gaat uiteindelijk om jullie toekomst. Jullie ideeën en creativiteit zijn dus heel hard nodig. En daarom daag ik jullie uit: kom met je ideeën, lever kritiek, liefst opbouwend natuurlijk, praat en discussieer erover op school, op je sportclub, in het buurthuis. En natuurlijk, we moeten we ons allemaal aan de veiligheidsregels houden, die staan niet ter discussie. Maar daarbinnen moeten we met elkaar naar de beste oplossingen zoeken. En tegen ouders, leraren, sportcoaches, jongerenwerkers, maar ook tegen lokale politici wil ik zeggen: nodig de kinderen en de jongeren hiervoor uit, betrek ze bij de plannen en ga een serieus gesprek aan met de volwassenen van de toekomst. Wij zullen dat ook doen. Rest mij nog iedereen een goed Hemelvaartsweekend te wensen. We gunnen onszelf natuurlijk mooi weer. Maar tegelijkertijd vragen we iedereen ook met klem om te blijven nadenken. De piek op de intensive care ligt net een maand achter ons. Ik benadruk het daarom nogmaals: hou je aan de afspraken en bescherm jezelf en de mensen om je heen. En dat gezegd hebbende geef ik graag het woord aan Hugo de Jonge, die u op hoofdlijnen mee zal nemen in onze strategie voor de komende tijd. 
20200527@Goedenavond. We hebben vandaag over een aantal zaken gesproken in onze Ministeriële Commissie Crisisbeheersing. Eigenlijk wil ik drie dingen met jullie delen. In de eerste plaats hebben we gesproken om een paar zaken die in de routekaart, in dat pakket zitten voor 1 september, om die naar voren te halen. Ten tweede hebben we gesproken, een eerste ronde, over de vakanties. Daar gaan we volgende week over verder. Ik wil er een paar dingen alvast over zeggen, omdat mensen dat belangrijk vinden. En daarnaast hebben we natuurlijk gesproken over de situatie vanaf aanstaande maandag, als een heel aantal verruimingen van kracht wordt en weer heel veel zaken teruggaan naar het nieuwe normaal. Om te beginnen met de routekaart. We hebben besloten om wat nu nog op 1 september stond in de routekaart te verplaatsen naar 1 juli: dat zijn in de eerste plaats de sportscholen en de sauna’s, dat zijn daarnaast de sportkantines en de verenigingskantines en het zijn ook de casino’s. Ik moet er wel een paar dingen bij zeggen. In de eerste plaats dat voor de sportscholen en de sauna’s geldt dat het OMT, het Outbreak Management Team, strakke adviezen, opdrachten heeft gegeven wat er moet gebeuren om ook daadwerkelijk veilig open te kunnen. Dus dat is een absolute randvoorwaarde voor sportscholen en sauna’s om open te kunnen. De tweede belangrijke waarschuwing die ik geef, de winstwaarschuwing die ik geef, is dat dat hele pakket van 1 juli – dus het pakket dat er al lag plus de zaken die daarbij komen, omdat we dingen van 1 september dus naar voren halen – dat voor dat hele pakket geldt dat dat alleen doorgaat als het ook echt kan. En dat kan pas als er ook een strak advies ligt van het Outbreak Management Team, dat zal waarschijnlijk in de laatste week van juni komen, waaruit blijkt dat die verruimingen mogelijk zijn. En als dat niet zo is, dan gaat dat pakket niet door. En dat hebben we met z’n allen in de hand. Ik kom zo te spreken over wat we vanaf 1 juni gaan doen, vanaf aanstaande maandag, maar hoe we daarmee omgaan, maar ook hoe we ons houden aan alle gedragsregels in Nederland – de anderhalve meter, het thuisblijven bij klachten en alle andere zaken, de handen stuk wassen – zal allemaal bepalend zijn voor de vraag of er überhaupt iets mogelijk is op 1 juli. Maar als het mogelijk is, is ons besluit om in ieder geval in die routekaart aan 1 juli toe te voegen deze drie zaken die ik net genoemd heb. Daarnaast hebben we gesproken over de vakanties. Dat is ingewikkeld, omdat je in alle Europese landen ziet dat landen worstelen met de vraag: hoe gaan we nou met die vakanties om? En ik kan nog niet met zekerheid zeggen dat we dat volgende week wel weten, maar we hopen volgende week daar toch echt meer over te kunnen vertellen. Maar ik wil wel alvast een paar uitgangspunten met jullie delen. In de eerste plaats als het gaat om op vakantie gaan in Nederland is het verzoek aan mensen, die die vakantie kunnen uitstellen omdat ze niet afhankelijk zijn van de vakantieperiode, om dat vooral te doen. Dus als je niet gehouden bent aan die schoolvakanties en je zou ook laten we zeggen later in augustus of september met vakantie kunnen gaan, doe dat vooral. En juist ook in die vakantieperiode geldt: we houden ons aan alle regels. Dat betekent: we blijven in stacaravan of op de hotelkamer als we klachten, dan gaan we niet naar buiten, we houden ons aan de anderhalve meter, we vermijden drukte, we wassen onze handen stuk en we niezen in onze ellebogen en we gebruiken papieren zakdoekjes. Dus al die gedragsregels gelden ook in de vakantieperiode. We moeten ervoor zorgen dat reizen in Nederland niet leidt tot meer risico’s ten aanzien van de verspreiding van het virus, dat is heel belangrijk. Een tweede uitgangspunt hebben we ook besproken, voor de vakanties in het buitenland. Daarvoor zal gelden dat die wat ons betreft alleen kunnen als dat landen betreft waar de risico’s vergelijkbaar zijn met die in Nederland. Wat je niet wil is dat door reizen naar het buitenland er grotere risico’s komen op introductie van het virus, het verspreiden van het virus in Nederland. Het tweede geldt, ook als je naar het buitenland gaat, dat je je ook daar natuurlijk houdt aan alle verstandige afspraken die we met elkaar gemaakt hebben. Nou in het ene land is dat misschien één meter of twee meter of anderhalve meter, dat zoek je dan in dat land maar precies uit, maar je houdt afstand. Je vermijdt drukte. Je wast ook daar je handen stuk. Dat is echt belangrijk, dat we dat allemaal doen: ik, Hugo de Jonge, jullie en alle mensen die dit op dit moment volgen. Maar hoe dat dan precies eruit gaat zien en of we dat volgende week al weten, welke landen dat betreft, daar zijn we mee bezig. Dat is echt complex, omdat je ziet in heel Europa dat alle landen aan het worstelen zijn met die vraag en dat het op dit moment nog niet met zekerheid is te zeggen dat we die volgende week kunnen beantwoorden. Dan tot slot: aanstaande maandag, dan komt er een heel spannend moment. Want op 1 juni komt er echt een hele forse verruiming waar het betreft zeg maar de intelligente lockdown die we hebben. De middelbare scholen gaan weer beginnen, we weten dat we weer naar de horeca kunnen, de musea, de theaters, bioscopen, met allerlei randvoorwaarden in aantallen en reserveren vooraf etcetera, met al die randvoorwaarden gaat er weer veel beginnen. Heel belangrijk is dat we ook dan ons houden aan de regels die we met elkaar hebben afgesproken: bij klachten thuisblijven, drukte vermijden, de anderhalve meter afstand houden. Die anderhalve meter geldt voor iedereen behalve als je samen een huishouden vormt, maar voor iedereen die niet tot een huishouden behoort, geldt die anderhalve meter. Die geldt in het museum, die geldt in de bioscoop, die geldt op het terras, die geldt in het restaurant binnen, die geldt overal. Maar ook alle andere zaken, zoals de handen stuk wassen, in je elleboog niezen en wat ik net zei, papieren zakdoekjes gebruiken. Al die randvoorwaarden gelden. Waarom is dat zo belangrijk? Dat als we dit goed doen, als alle instanties die hiermee te maken hebben zich houden aan alle hygiëneregels en alle regels over aantallen, van tevoren reserveren etcetera etcetera, in combinatie met dat wij met 17 miljoen mensen strikt blijven naleven de gedragsregels, dan is de kans het grootst dat we dat virus onder controle houden, dan is de kans het grootst dat je op 1 juli ook de verruimingen kunt doen die al op het plan stonden, waar we dus inmiddels drie punten aan hebben toegevoegd die eerst op 1 september stonden. En dat zou natuurlijk fantastisch zijn. Maar als we het niet doen, dan is de kans dat het virus weer opliert en dat je dus op 1 juli niet de volgende verruimingen kunt doen of erger nog, aanvullende maatregelen moet nemen om het virus weer onder controle te krijgen. En daar wil ik ook mee afsluiten. Er is veel discussie over de precieze regeltjes en ‘hoe geldt dit nou?’ en ‘hoe geldt dat nou?’. Weet je, dat is eigenlijk niet eens zozeer heel belangrijk. Het allerbelangrijkste is ons gedrag. Zolang wij allemaal – en dat hebben we de afgelopen maanden gedaan – op een verstandige manier omgaan met het virus bestrijden en dat blijven doen en niet kijken ‘waar zit de maas in een regeltje of de mazen in de wetgeving of hoe dat allemaal ook precies in elkaar zit?’, maar ons houden aan die algemene regels en zelf blijven nadenken, dan is de kans het grootst dat het goed gaat op 1 juni, dat het ook goed blijft gaan richting eind juni en dat we op 1 juli kunnen doen wat we dolgraag met z’n allen op 1 juli willen gaan doen. Dus dat is echt mijn oproep aan iedereen: laten we doorzetten, voortzetten wat we tot nu toe zo goed doen in Nederland, ons houden aan al die afspraken. En tegen al die sectoren die opengaan: er wordt verschrikkelijk hard gewerkt, zorg ervoor dat je heel precies alle regels naleeft, niet omdat die regels nou zelf zo interessant zijn maar die zijn nodig om ervoor te zorgen dat we dat virus onder controle houden in het nieuwe normaal waar we helaas op dit moment mee te maken hebben. Dat zijn de zaken die ik wilde zeggen.
20200603@Goedenavond, ik zal een paar dingen zeggen en daarna staan Hugo de Jonge en ik graag ter beschikking voor de vragen. Het eerste besluit dat ik vandaag met jullie wil delen, is dat de basisscholen per 8 juni inderdaad weer volledig open kunnen.  Dat was eerder besloten en het RIVM bevestigt dat uit alle lopende onderzoeken in binnen- en buitenland blijkt, dat er geen belemmering is om dat te doen. Dat is ook in het belang van leerlingen, weer een volle week les te krijgen. En uiteraard lopen de onderzoeken door, dus we houden de vinger aan de pols. Maar de hoofdvraag die vandaag op tafel lag, was: ‘Wat te doen met de vakanties?’ Een vraag die veel mensen bezighoudt deze dagen. Want de zomerperiode is in aantocht en we willen erop uit. Dat is ook logisch, juist nadat we zo’n lange periode thuis zijn gebleven willen we weer op pad. En dus vraagt bijna iedereen vraagt zich af: kan ik weg deze zomer? En waar kan ik dan heen? Sommige mensen hebben al geboekt en willen weten of hun reis door kan gaan. Anderen willen graag boeken en vragen zich af wanneer dat inderdaad ook kan. Het korte antwoord op alle vragen is dat we deze zomer inderdaad op vakantie kunnen, maar niet zomaar overal en er zijn hoe dan ook onzekerheden. Als je niet gebonden bent aan de schoolvakanties, overweeg dan sowieso om buiten het hoogseizoen te gaan om ten einde drukte te voorkomen. En voor ons allemaal geldt dat we er rekening mee moeten houden dat de situatie in een vakantieland snel kan veranderen.  Het wordt dus wel een andere zomervakantie dan anders. Het hoofdadvies is: denk goed na wat je doet en ga je toch op vakantie, ga dan wijs op reis. Dus bereid je goed voor, ken de regels in het land van bestemming en vooral: zorg dat je ook tijdens je vakantie steeds op de hoogte blijft, bijvoorbeeld via de reisapp van Buitenlandse Zaken. Ik hak mijn boodschap vandaag voor het gemak in drie delen. Éen: Op vakantie in eigen land. Twee: op vakantie in Europa of in het Caribisch deel van het Koninkrijk. Drie: reizen buiten Europa. Over punt 1 kan ik kort zijn. Een vakantie in Nederland kan en mag. Maar het openbaar vervoer is en blijft voor noodzakelijke reizen dus als je in Nederland op vakantie gaat, pak de fiets, of de auto. En verder moet je je natuurlijk ook als toerist in eigen land aan alle basisregels houden. Dus bij klachten, blijf je binnen en bel je 0800-1202 om je te laten testen, bij koorts- en/of benauwdheid blijven ook alle huisgenoten binnen, houd anderhalve meter afstand, vermijd drukte en houd je aan de hygiëneregels. En dan punt twee: vakantie in het Caribisch deel van het Koninkrijk  en Europa – en met Europa doel ik formeel op de landen in de Europese Unie, het Schengengebied en het Verenigd Koninkrijk. Tot 15 juni staan alle reisadviezen sowieso op oranje en geldt dus een negatief reisadvies, reis alleen als het echt noodzakelijk is. Vanaf 15 juni willen we zoveel mogelijk van deze landen weer op geel zetten. Dus: ‘reizen is verantwoord, maar let op.’ Het belangrijkste criterium om van oranje naar geel te gaan, is of de gezondheidsrisico’s in een land vergelijkbaar zijn met die in ons land. Dat geldt naar verwachting voor eigenlijk bijna alle landen in Europa en voor het Caribisch deel van het Koninkrijk. In principe is reizen naar die bestemmingen vanaf 15 juni dus weer verantwoord. Daarop zijn op dit moment om gezondheidsredenen twee uitzonderingen: het Verenigd Koninkrijk en Zweden. Het RIVM maakt een wekelijkse update van de gezondheidsrisico’s voor alle landen en dat betekent dat het beeld per week kan veranderen. Dat is een van de onzekerheden waar ik het net over had. Een probleem is dat veel landen nog moeten beslissen of ze toeristne toe gaan staan, uit welke landen en onder welke voorwaarden. Die besluitvorming loopt overal net iets anders en niet gelijk in de tijd. Op dit moment is er dus nog een heel aantal bestemmingen waar Nederlandse toeristen formeel niet welkom zijn of waar een strenge quarantaineplicht bestaat. Die landen houden vooralsnog een oranje reisadvies, totdat Nederlandse toeristen er wel welkom zijn en er geen quarantaineverplichting meer is. Dus nog een onzekerheid waar we allemaal mee om moeten gaan. Maar wat verwachten we nu concreet? Met wat we nu weten, denken we per 15 juni voor 12 landen een geel reisadvies af te kunnen geven. Daaronder populaire vakantielanden als Duitsland, België, Italië en Kroatië én ook de zes eilanden van het Caribische deel van het Koninkrijk. Vervolgens hebben we goede hoop daar tussen 15 juni en 5 juli een groep andere landen aan toe te kunnen voegen. Dan zullen naar verwachting onder anderen ook Frankrijk, Spanje, Oostenrijk en Zwitserland weer open zijn voor Nederlanders. Voor sommige landen is het nog even koffiedik kijken. En een volledig overzicht van onze verwachtingen is straks beschikbaar nederlandwereldwijd.nl. En let wel: geel is geen groen, dus het is echt zaak om voor het boeken en voor het vertrek het reisadvies op nederlandwereldwijd.nl te checken. Landen kunnen hun beleid ten opzichte van Nederlandse toeristen veranderen. En als er ergens een grote uitbraak is, kan geel zomaar weer oranje worden, wat betekent dat je bij thuiskomst twee weken in thuisquarantaine gaat. Natuurlijk houd je je als gast in een ander land of een ander deel van het Koninkrijk aan de regels die daar gelden en is het wijs om minimaal de Nederlandse regels in acht te blijven nemen. Het is bijvoorbeeld echt onverstandig om in het buitenland volle clubs en drukke uitgaansgebieden te bezoeken. Als je tijdens je vakantie onverhoopt klachten krijgt, meld je dan bij de lokale gezondheidsdiensten, laat je testen en meld je ook alvast bij de Nederlandse GGD als de test positief is. Tot slot punt drie, reizen buiten Europa. Ook daarover kan ik kort zijn. Dat raden we af, om de risico’s op een nieuwe uitbraak onder controle te kunnen houden. De reisadviezen voor landen buiten Europa blijven daarom voorlopig oranje. Dat wil zeggen: ga er alleen heen als het echt niet anders kan. En als je terugkomt uit zo’n land, dan ga je meteen twee weken in thuisquarantaine. Dit op hoofdlijnen over de vakanties. Met als belangrijkste advies: ga je op vakantie, bereid je dan heel goed voor. Hou je altijd aan de regels. En zorg dat je per dag geïnformeerd blijft over de situatie in het land waar je heen gaat of waar je bent. En om meteen uw eerste vraag voor te zijn: ja, buitenlandse toeristen uit EU- en Schengenlanden waar de gezondheidsrisico’s vergelijkbaar zijn, zijn vanaf 15 juni welkom in Nederland. Dat betekent dus, zoals het er nu uitziet, dat we dan geen toeristen uit Zweden en het Verenigd Koninkrijk zullen ontvangen. En we zullen de bezoekers die wel komen heel duidelijk maken welke regels, beperkingen en adviezen hier gelden. Bijvoorbeeld de anderhalvemetermaatregel, de regels in de horeca en de musea, en de beperkingen in het gebruik van het openbaar vervoer. Ondertussen werken we de komende tijd hard aan plannen om het toerisme zoveel mogelijk te spreiden en te zorgen voor crowd management op de drukste plekken. Dat is goed Nederlands voor mensen helpen drukte te vermijden. En dan nog twee laatste adviezen voor iedereen die kijkt. Ten eerste: kijk regelmatig op nederlandwereldwijd.nl voor het laatste reisadvies en download vooral de reisapp. En ten tweede: kijk ook op rijksoverheid.nl, voor meer informatie en antwoorden op alle mogelijke concrete vragen. Zo wordt de zomer van 2020 een periode van wel ontspannen, maar niet verslappen – en houden we corona samen onder controle.
20200624@Goedenavond. Het is inmiddels ruim drie maanden geleden dat ik in mijn televisietoespraak zei dat het net leek alsof we in een achtbaan zaten die steeds sneller aan het rijden was. Maanden van gedwongen aanpassing, van afstand en afzien, van grote veranderingen in ons dagelijks leven en verdrietig genoeg voor veel mensen ook maanden van verlies, van isolement, van plotselinge grote economische onzekerheid. Laat ons dat niet vergeten. Maar vandaag staan we wel op een punt dat we de ergste loopings en scherpste bochten hebben gehad – voor nu. De belangrijkste cijfers in ons coronadashboard – het aantal sterfgevallen, het aantal nieuwe besmettingen, de ziekenhuis- en intensivecareopnames – zijn stabiel laag of licht dalend. We hadden voor het eerst sinds maanden een dag met nul vastgestelde coronasterfgevallen. En ik kan het niet vaak genoeg zeggen: dat hebben we samen gedaan, dat hebben we samen bereikt. Het grote gevaar is nu dat we denken: ‘Mooi! Dat was de coronatijd. Terug naar de onze.’ Maar de cijfers zijn nu juist zo goed, omdat we dat drie maanden niet hebben gedacht en de regels hebben gevolgd. Vergis u niet: zonder alle maatregelen, zonder dat verantwoorde gedrag van ons allemaal, zouden we naar schatting te maken hebben gehad met ongeveer 135.000 ziekenhuisopnames en ruim 35.000 coronapatiënten op de intensive care. Plekken die we nooit of te nimmer hadden kunnen realiseren, pieken die we nooit aan hadden gekund, getallen die ons land sociaal, economisch en maatschappelijk pas echt zouden hebben ontwricht. Wat ons de komende tijd te doen staat, is zorgen dat er geen tweede golf komt, maar daar wel op voorbereid zijn. Daar zal Hugo de Jonge zo verder op ingaan. Aan mij de taak u mee te nemen in de volgende stappen op de weg van verdere versoepeling. En ik heb vandaag positief nieuws te melden. Want op basis van het laatste advies van het Outbreak Management Team kunnen we per 1 juli in Nederland meer doen dan we eerder hadden gedacht. In een paar woorden samengevat: door afstand te houden, geven we ruimte aan elkaar. Want dat blijft cruciaal, die anderhalve meter. Samen met de andere basisregels: thuisblijven bij klachten en jezelf laten testen, zo veel mogelijk thuiswerken, drukte vermijden en je handen stuk wassen. Dat verandert niet. Maar 1 juli wordt wel een heel, heel spannend moment, want de besluiten van vandaag gaan nog meer zelfdiscipline en verantwoordelijkheid vragen van ieder van ons. We krijgen meer ruimte omdat we afstand houden: dat is de paradox, dat is de boodschap die ik het liefst van de daken wil schreeuwen. Als we daarin verslappen, of in het naleven van die andere basisregels, is de kans echt reëel dat we straks toch weer meer beperkingen door moeten voeren. En internationaal op dit moment zien we in de pers – in Duitsland, op andere plekken in Europa en in Azië – zien we daar tal van voorbeelden van. Maar nu: wat verandert er? Het belangrijkste is dat er vanaf 1 juli nog twee hoofdcategorieën zijn: activiteiten binnen en activiteiten buiten. Voor elk van deze twee maken we de basisregels zo veel mogelijk hetzelfde. Dat geeft meer duidelijkheid voor iedereen, het geeft lucht  aan ondernemers en het maakt ook de handhaving door sectoren en door handhavers makkelijker. De eerste basisregel die altijd geldt, binnen en buiten, is de anderhalve meter afstand. Dat kan ik niet genoeg benadrukken. En vervolgens: als mensen binnen zitten, geldt vanaf 1 juli een maximum van 100 gasten. Als er daarnaast vooraf wordt gereserveerd en een checkgesprek plaatsvindt, dan gelden geen maximumaantallen meer. Carré, Ahoy en het Concertgebouw kunnen dus weer meer mensen ontvangen op anderhalve meter, et als de grote restaurants en cafés en de grote kerken natuurlijk Voor de kleinere gelegenheden betekent dit vooral minder administratieve rompslomp. Niet alleen voor de horecasector, maar ook voor de kleinere kerken, culturele instellingen, sauna’s en sport- en verenigingskantines. Buiten geldt vanaf 1 juli dat voor activiteiten tot een maximum van 250 gasten of deelnemers geen zitplaats, checkgesprek of reservering meer nodig is en dat staan mag. Met uitzondering van de horecaterrassen, waar iedereen een zitplaats moet hebben. Verder valt hier veel onder, zoals buurtbarbecues op zaterdag langs de lijn bij het amateurvoetbal of een klein buitenconcert. Buiten gelden geen maximale aantallen als er voldoende zitplaatsen zijn, met reservering en een checkgesprek vooraf. Daarmee wordt een groter buitenconcert, festival of sportwedstrijd ook weer denkbaar. Concreet: in de Kuip of de ArenA mogen mensen weer op anderhalve meter van elkaar zitten. Bij activiteiten binnen waar standaard doorstroming is, dus waar mensen niet zitten maar rondlopen zoals in winkels, musea en bibliotheken, golden de maximumaantallen al niet meer. Die plekken zijn nu ingericht op anderhalve meter, waar ook op wordt gehandhaafd. Dat blijft zo. Buiten gold die anderhalve meter  zonder maximum al voor de pretparken en de dierentuinen, waar mensen ook rondlopen. Vanaf 1 juli geldt hetzelfde voor braderieën, kermissen en vergelijkbare activiteiten die in principe dus weer georganiseerd kunnen worden. Want voor alle duidelijkheid: evenementen kunnen per 1 juli dus weer, maar het blijft uiteraard aan het lokaal bestuur te bepalen of organisatoren hun activiteit voldoende op anderhalve meter in kunnen richten en of er nog andere specifieke voorwaarden zijn waaraan moet worden voldaan. Dat kost tijd, dus het evenementenseizoen start niet meteen op 1 juli voluit. Een vergunningaanvraag voor een groter evenement kost in de praktijk al snel een week of zes, dus voor de tweede helft van augustus zullen die waarschijnlijk niet plaatsvinden. Een harde randvoorwaarde binnen én buiten is steeds dat de sanitaire, hygiënische en logistieke omstandigheden op orde zijn. Waar veel mensen samenkomen, moet de ruimte zijn ingericht op anderhalve meter en voldoende hygiëne. Voor een paar groepen en sectoren hadden we natuurlijk al een uitzondering gemaakt op de anderhalve meter, omdat het niet haalbaar of niet nodig is. Dat geldt, zoals u weet, voor kinderen op de basisscholen en in de kinderopvang. We trekken dat nu door naar leerlingen in het voortgezet onderwijs. Dat betekent dat middelbare scholen weer gewoon les kunnen geven en dat alle leerlingen onderling geen anderhalve meter afstand hoeven te houden, maar wel tot de docenten en de docenten onderling natuurlijk ook. Het betekent verder, logischerwijs, dat we de anderhalve meter voor de groep tot 18 jaar ook op andere plaatsen loslaten, zoals dat op sportvelden al eerder was gebeurd. En verder kunnen ook de mbo’s, hogescholen en universiteiten weer live onderwijs gaan organiseren, maar daar geldt de anderhalve meter afstand nog wel. Voor de goede orde: ook deze versoepelingen gaan in per 1 juli, maar het is natuurlijk logisch dat het onderwijs pas na de zomervakantie volledig opengaat. Een andere uitzondering gold in het openbaar vervoer, waar vanaf 1 juni een mondkapje verplicht is als second best optie, oplossing na de anderhalve meter. Dat blijft zo. Naarmate het land verder van het slot gaat, zal het natuurlijk drukker worden in het openbaar vervoer. Per 1 juli komen alle zitplaatsen weer beschikbaar en het advies om het openbaar vervoer  alleen te gebruiken voor noodzakelijke reizen vervalt. Wel geldt: vermijd drukte, reis dus niet onnodig in de spits en probeer in de trein, bus, tram of metro elkaar de ruimte te geven. Vanaf 1 juli zijn ook in taxi’s, personenbusjes en touringcars alle zitplaatsen weer beschikbaar, met reservering en een checkgesprek vooraf en uiteraard ook met een mondkapje. Ook in je eigen auto mag je vanaf 1 juli weer meer mensen meenemen met wie je niet in één huis woont. Maar het advies is wel: draag een mondkapje en check of je passagier klachten heeft. Op horecaterrassen hoeft per 1 juli  tussen de tafels geen anderhalve meter afstand te worden aangehouden als er zogeheten kuchschermen worden geplaatst. En dat is, zo vlak voor de zomervakantie, natuurlijk goed nieuws voor de sector en voor terrasliefhebbers als ikzelf. Een laatste bestaande uitzondering waren de contactberoepen en andere activiteiten waar kortstondig contact onvermijdelijk is. De kappers en masseurs waren al open, de sekswerkers mogen vanaf 1 juli ook weer aan het werk. Per 1 juli mogen alle sporten weer gewoon beginnen, zowel binnen als buiten, ook de contactsporten, voor jong en oud, recreatief en in wedstrijdverband. Buiten de wedstrijd geldt gewoon de anderhalve meter. Het is goed expliciet te zeggen dat vanaf dus ook de sportscholen weer open kunnen, op anderhalve meter uiteraard en met inachtneming van een paar aanvullende adviezen van het RIVM. Helaas zijn er nog enkele uitzonderingen die voorlopig aan de verbodskant blijven staan. De discotheken en nachtclubs blijven voorlopig gesloten. Daarvoor komt er op 1 september een nieuw weegmoment. En we moeten ook nog een uitzondering maken voor hard meezingen, schreeuwen of spreekkoren aanheffen. Zangkoren mogen onder voorwaarden repeteren en optreden. En daarmee kom ik op mijn laatste punt. Want onze eerdere routekaart is hiermee voor het allergrootste deel ingevuld, twee maanden voordat we oorspronkelijk dachten dat te kunnen doen. Die controlefase, die voorzien was vanaf 1 september, begint dus op 1 juli. Maar de komende tijd blijven we natuurlijk in gesprek met de branches. En vooral: we blijven heel goed opletten hoe het virus zich gedraagt. Zo houden we de vinger aan de pols. Maar eerst gaan we dus met meer vrijheid de zomer in dan verwacht, maar ook met de wetenschap dat het virus niet weg is.  En ik hoop dat iedereen van die vrijheid gaat genieten, maar zich verantwoordelijk blijft gedragen. Want alleen dan, op anderhalve meter afstand, houden we corona samen onder controle.
20200806@Goedenavond. We hoopten allemaal op een zorgeloze zomer, maar zo’n zomer is het helaas niet aan het worden. En dan denk ik vandaag natuurlijk aan corona, maar ook aan die afschuwelijke explosie in Beirut. Een vreselijke ramp die Libanon in het hart heeft getroffen. We leven mee met de slachtoffers, waarbij we ook denken aan de Nederlanders die gewond zijn geraakt. We houden ons op de hoogte van de situatie daar en we doen wat we kunnen om te helpen. We wensen het Nederlandse team dat ter plaatse is om mee te zoeken in de puinhopen, heel veel succes en sterkte. En dan corona. Het virus is bezig aan een gevaarlijke opmars. De cijfers liegen er niet om. Het aantal besmettingen neemt al een paar weken achter elkaar toe. En we dreigen de winst te verspelen die we met elkaar in de afgelopen maanden hebben geboekt. Onze boodschap vandaag is dan ook simpel: een tweede lockdown willen we niet en die hoeft er ook niet te komen. Maar dat gaat niet vanzelf. Ik zal zometeen eerst ingaan op de recente cijfers en wat die ons vertellen. Vervolgens zal ik stilstaan bij de maatregelen die lokaal en regionaal worden genomen. En aan het einde van mijn deel zal ik bekendmaken welke landelijke maatregelen we daarbovenop moeten nemen. Hugo de Jonge zal daarna meer vertellen over de quarantainemaatregelen voor mensen die terugkomen uit een gebied met een oranje of rood reisadvies, de stand van zaken rondom onder meer asymptomatisch testen en de vooruitzichten op een vaccin. We hebben het virus tussen maart en juni onder controle gekregen vooral door ons aan een aantal basisregels te houden. En heel veel mensen doen dat gelukkig nog steeds. Maar wat ons zorgen baart: steeds meer mensen doen dat ook niet. En dat zien we simpelweg terug in de recente uitbraken. Die basisregels blijven essentieel. We houden anderhalve meter afstand. We blijven thuis bij klachten zoals verkoudheid, hoesten en verhoging van temperatuur, en vooral: we laten ons dan ook testen. We wassen onze handen stuk. We werken zoveel mogelijk thuis. We vermijden drukt. Dat geldt in algemene zin maar heel specifiek voor, maar ook heel specifiek voor de stad Amsterdam. Zeg ik tegen toeristen uit binnen en buitenland hier vanavond mede name de burgemeester: vermijd drukke plekken in Amsterdam. Zorgwekkend in Nederland is dat de anderhalvemeterregel steeds minder goed wordt nageleefd, dat meer mensen niet thuis blijven als zij klachten hebben en dat minder mensen zich laten testen. En we zien dat nu ook terug in de besmettingscijfers. Belangrijk te beseffen is dat een groot deel van de besmettingen thuis gebeurt, bijvoorbeeld bij verjaardagen of etentjes met vrienden. Het coronavirus komt als ongenode gast mee achter de voordeur. Denk dus niet: ik kan gerust schouder aan schouder op de bank zitten met ooms, tantes, neefjes en nichtjes, vrienden en buren. Nee, want juist dan slaat het virus toe en voor je het weet raken jij en je geliefden besmet. Helaas hebben we daar al ernstige voorbeelden van gezien van grote families waar veel mensen besmet zijn geraakt. Dus nogmaals: beperk het aantal mensen bij familiebezoek of bij het ontvangen van vrienden, en houd je aan de basisregels. Dat is echt een verantwoordelijkheid die we allemaal zelf moeten nemen, ook thuis. En buitenhuis geldt dat natuurlijk ook. Op de werkvloer, op straat en in horecagelegenheden, bij feesten, borrels en etentjes. We zien in de cijfers dat er meer en meer besmettingen ontstaan omdat er teveel mensen te dicht op elkaar zitten. En dat geldt vooral voor jongeren. Tegen hen wil ik vanavond zeggen: als teveel van jullie de regels aan hun laars lappen, dan zitten we binnenkort allemaal weer binnen en ben je een gevaar voor je ouders, opa’s en oma’s en iedereen om je heen met een kwetsbare gezondheid. En je kunt er ook zelf goed ziek van worden. Corona is niet voorbij, het is geen grap en het is oerstom om net te doen alsof dat wel zo is. Dus hou je aan de regels, blijf thuis bij klachten en werk wel gewoon mee aan het bron- en contactonderzoek. Je ben niet alleen verantwoordelijk voor jezelf, maar ook  voor  anderen. Ik doe heel speciaal een oproep aan alle jongeren die van zichzelf weten dat ze zich de afgelopen tijd niet aan de basisregels hebben gehouden: kom niet in de buurt van  mensen met een kwetsbare gezondheid. Kom niet in de buurt van ouderen. Dat risico mag je niet nemen. Juist door ons heel gedisciplineerd aan de basisregels te houden, maanden achter elkaar, is de druk op de intensive care en de overige zorg verminderd en hebben we ruimte gekregen voor de versoepelingen waar we deze zomer allemaal van kunnen genieten. Laten we er in vredesnaam voor zorgen dat we die tweede lockdown met elkaar voorkomen. En dat lukt alleen samen. Jong en oud. Gezond en kwetsbaar. Stad en dorp. Samen. Ik kan het niet vaak genoeg zeggen. Op dit moment is het kritieke punt nog niet bereikt. We hebben gelukkig nog een redelijk scherp beeld van de brandhaarden. Daarover zal Hugo de Jonge zo nader meer zeggen. Maar de basis is dat we lokaal en regionaal maatregelen treffen gericht op de situatie ter plekke. En waar nodig schalen we op naar maatregelen met een landelijk karakter. In deze aanpak hebben burgemeesters en voorzitters van Veiligheidsregio’s een cruciale rol. En een grote verantwoordelijkheid, waarvoor ze voldoende middelen in handen moeten hebben om die waar te kunnen maken. Middelen die ze daarvoor nu al hebben zijn bijvoorbeeld het experimenteren met een mondkapjesplicht als gedragsmaatregel op risicovolle plekken. Maar ook het afsluiten van parkeergelegenheden bij stranden of stadscentra, het invoeren van eenrichtingsverkeer in volle winkelstraten. Het intensiveren van handhaving waar dat nodig is, of het niet of beperkt toelaten van publiek tot amateursportwedstrijden. Ook kunnen burgemeesters de openingstijden van nachtwinkels en horeca inperken tot 12 uur middernacht. En voor het betaald voetbal geldt dat burgemeesters en voorzitters van veiligheidsregio’s de aanwezigheid van supporters kunnen beperken of verbieden. Deze twee laatste maatregelen, namelijk het inperken van de openingstijden van nachtwinkels en horeca, en het beperken of verbieden van de aanwezigheid van supporters in het betaald voetbal, kunnen we - als de cijfers daar aanleiding toe geven - in de komende periode oprekken naar landelijk niveau – zodat ze eventueel als de cijfers daar aanleiding toe geven voor heel Nederland gelden. In Rotterdam hebben we deze week helaas al hartstochtelijk zingende Feyenoordsupporters gezien bij de eerste training, geheel tegen de coronaregels in. Als kabinet kunnen we ons voorstellen dat, met de oplopende besmettingscijfers in Rotterdam, de burgemeester zal besluiten om de aanwezigheid van supporters inderdaad drastisch te beperken of helemaal te verbieden. Dus zoveel mogelijk lokaal en regionaal maatwerk. En veel ruimte voor lokale bestuurders om in te grijpen. Zo moet het zijn in de controlefase waarin we nu zitten. Gezien het stijgend aantal besmettingen heeft het kabinet nu besloten op twee punten aanvullende maatregelen te nemen die voor hele het land gelden. Ten eerste trekken we de teugels aan voor de introductieweken van aankomende studenten. Universiteiten, hogescholen en instellingen voor middelbaar beroepsonderwijs organiseren hun introductieactiviteiten zo veel mogelijk online. Fysieke activiteiten kunnen alleen in kleine groepen plaatsvinden, op anderhalve meter, en moeten informatief van aard zijn, bijvoorbeeld over de opzet van het eerste studiejaar. Voor algemene studentenverenigingen geldt dat activiteiten voor werving en introductie in het geheel niet in fysieke vorm kunnen plaatsvinden. Dus geen ontgroening. Voor studentensportverenigingen en studieverenigingen zijn fysieke introductie-activiteiten slechts toegestaan voor zover gericht op sport en studie, en onder strikte voorwaarden: zonder alcohol, in kleine groepen, op anderhalve meter en met een eindtijd van 22 uur ‘s avonds. Bovendien moet de leiding van de betrokken instelling en de voorzitter van de Veiligheidsregio hebben ingestemd met de activiteiten. Ten tweede zien we dat in de horeca de naleving van de basisregels verslapt, met alle consequenties van dien. Dat moet strakker. Daarom draaien we een eerdere versoepeling terug voor horecagelegenheden: mensen kunnen nog steeds uit eten en nog steeds naar het terras. Maar binnen en buiten geldt: zitten op een plek, reserveren – dat kan vooraf of aan de deur -, en een checkgesprek om te vragen of er sprake is van gezondheidsklachten. Nieuw is dat gasten aan de voorkant wordt gevraagd hun naam en contactgegevens te noteren, zodat we mensen snel op kunnen sporen als dat nodig is in het bron-en contactonderzoek. Nieuw is ook, voor horeca en andere recreatieve instellingen zoals musea en pretparken, dat zo’n locatie dichtgaat voor maximaal 14 dagen als de GGD vaststelt dat daar meerdere besmettingen hebben plaatsgevonden. Tot zover de aanvullende landelijke maatregelen.
20200818@Dank en nogmaals goedenavond. Ik val maar met de deur in huis. Het gaat niet goed met de ontwikkelingen rond het coronavirus in ons land. Sinds de laatste persconferentie nu bijna twee weken geleden zijn de aantallen besmettingen, maar ook ziekenhuisopnamen verder toegenomen. Het reproductiegetal dat zegt hoeveel mensen elke besmette persoon aansteekt, zit nu al weken boven de 1. En dat betekent dat het virus zich gestaag verspreidt. En het is geen hogere wiskunde: als we niet oppassen, zijn we binnen afzienbare tijd terug bij af. Terug bij een overbelaste zorg. Terug bij een land op slot. Terug, daar waar we niet willen zijn. En zoals het Centraal Planbureau deze week constateerde: het economische scenario bij een tweede golf willen we ook niet meemaken. Want dan verliezen nog meer mensen hun baan. Zoals aangekondigd presenteert Amsterdam later vanavond gerichte maatregelen om de risico’s op drukke plekken in de stad terug te dringen. U weet: die regionale aanpak is heel belangrijk in deze fase. Doel is immers om steeds zo gericht mogelijk in te grijpen. Regionaal waar dat kan en landelijk waar dat moet. Het nieuwe advies van het Outbreak Management Team dat we gisteren kregen, geeft ons aanleiding ook landelijk extra stappen te zetten. Of eigenlijk: stappen terug. Hugo de Jonge zal dat advies zo verder toelichten. Ik zal u kort de landelijke aanscherpingen uitserveren waartoe we vandaag helaas moesten besluiten. Ik zeg helaas, want hoe goed het overgrote deel van de mensen zich aan de basisregels probeert te houden, en hoe ongelooflijk hard de horeca, de theaters, musea, sportscholen en andere instellingen hun best doen om aan alle voorwaarden te voldoen, er zijn ook plekken waar het mis gaat. En wat dat nieuwe advies ons leert, is dat het vooral misgaat in de privésfeer, achter de voordeur en in zaaltjes. Bij familiebijeenkomsten, op verjaardagsfeestjes, buurtborrels en in vriendengroepen. Kortom overal waar mensen elkaar goed kennen en elkaar blijkbaar voldoende vertrouwen om al handenschuddend, knuffelend, en op minder dan anderhalve meter van elkaar in een ruimte rond te lopen. Daar zien we op dit moment de meeste besmettingen. Wat onder elkaar misschien veilig voelt, is dus feitelijk schijnveiligheid. De belangrijkste aanscherping is daarom dat we iedereen het zéér, zéér dringende advies geven thuis voorlopig geen feestjes, borrels en andere bijeenkomsten voor grote groepen te organiseren. Ga dan liever naar een horecazaal, waar meer ruimte is, waar je een vaste zitplaats hebt en waar dus die anderhalve meter ook beter te handhaven is. Als je thuis toch mensen ontvangt, dan geldt: beperk het tot maximaal 6 gasten, kinderen tot en met 12 jaar niet meegerekend,  vraag of iedereen klachtenvrij is, en natuurlijk op anderhalve meter. En let op: 6 is dus het maximum. Daarvoor moet je op anderhalve meter al een flinke woonkamer hebben. En ik begrijp: een verjaardag of etentje wordt er zo niet leuker op. Maar het moet echt even. Dit is geen tijd om lieverkoekjes te bakken. In het verlengde hiervan: als je dan je verjaardag, jubileum of bruiloft in een gehuurde zaal viert, dan kan dat op anderhalve meter, met registratie en een checkgesprek. En wat ook blijft gelden: de gasten moeten wel een vaste zitplaats zitplaats hebben en geen fysiek contact. Dus niet van plek wisselen tussen de gangen. Geen polonaises. En feliciteren op afstand. En ik zeg weer: dat is niet leuk maar het moet gewoon. Dit is dus een verplichting die we nogmaals onderstrepen en we vragen zaalverhuurders en horecaondernemers daar scherp op te letten, voor zover ze dat niet al doen. Ook in de handhaving zal daar extra aandacht voor komen. Mijn volgende punt is een kwestie van logisch nadenken en gezond verstand. Van alle maatregelen die we vanaf het begin hebben genomen, is het advies zoveel mogelijk thuis te werken een van de meest effectieve. Daar zat geen einddatum aan vast, maar links en rechts circuleert wel 1 september als  datum voor een mogelijke versoepeling. Laat ik daar duidelijk over zijn: de cijfers geven daar geen aanleiding toe, dus het advies blijft: werk zoveel mogelijk thuis, ook na 1 september. Als laatste onderstreep ik nog een punt. Op basis van advisering van het Outbreak Management Team gaan de scholen weer open. En op die scholen is en wordt met man en macht gewerkt aan een veilige omgeving. Dat is een compliment voor het hele onderwijs, maar het is ook een verantwoordelijkheid van ons allemaal om te zorgen dat de scholen veilig blijven. Dat betekent: kinderen blijven thuis als ze klachten hebben. En kinderen blijven ook thuis als iemand in het gezin positief test op corona. Geen uitzonderingen. Mijn boodschap vanavond komt hierop neer: we hebben tussen maart en juni laten zien dat we het virus er onder kunnen krijgen. Met elkaar. En nu moeten we laten zien dat we het virus onder controle kunnen houden. Met elkaar. Dat is de enige manier.
20200901@Ja goedenavond. Het is vandaag 1 september. En zoals u ongetwijfeld nog weet: de laatste formele datum op onze routekaart van coronamaatregelen. Dat is de directe aanleiding voor deze persconferentie. Ik zeg maar meteen: we hebben geen groot of onverwacht nieuws vandaag. Toch denken we dat het goed is de stand van zaken met u te bespreken, want er is natuurlijk na de laatste persconferentie van twee weken geleden wel het nodige gebeurd. We willen vandaag twee vragen met u doornemen. Ten eerste de duiding: waar staan we nu, ongeveer een half jaar na het begin van de uitbraak? Hoe beoordelen we de recente cijfers? Daar zal ik kort iets over zeggen. Ten tweede, wat doen we nu en de komende tijd om die tweede golf voor te blijven en er toch op voorbereid te zijn? Daar zal Hugo de Jonge zo meteen op ingaan. Maar voordat ik de cijfers induik, wil ik om te beginnen een keer duidelijk gezegd hebben dat uiteraard iedereen vragen mag stellen bij wat we als kabinet doen en daar ook kritiek op mag hebben. Sterker nog: het zou gek zijn als dat niet zou gebeuren. Het is volkomen logisch dat mensen na een half jaar van beperkingen zelf op onderzoek uitgaan. Of dat er mensen zijn die vanuit hun eigen discipline iets vinden over wat virologen en medici ons adviseren en wat wij als kabinet besluiten. Dat brengt ons verder en daar staan we dus open voor. Ik zeg er wel eerlijk bij: we kunnen bij onze beslissingen niet om de cijfers heen en we zullen ook heel precies moeten blijven kijken hoe het virus zich gedraagt. Maar dat wil niet zeggen dat er maar één waarheid is over de beste manier om met de gevolgen van corona om te gaan. Daarom praten we ook buiten het OMT met deskundigen. En daar zal Hugo de Jonge zo nog meer over zeggen. Ik had vanmiddag op het Catshuis een vierde gesprek met jongeren, dit keer samen met Eric Wiebes en Kajsa Ollongren. Dat helpt ons echt. En dus gaan Hugo de Jonge en ik volgende week een online sessie organiseren om van zoveel mogelijk mensen goede ideeën en kritische vragen te horen. Die manier van werken past bij wat we steeds hebben gezegd. We werken op basis van voortschrijdend inzicht. Niet met 100% van de kennis, maar wel met steeds meer kennis. We leren per dag, per week, per maand en we stellen het beleid daarop bij. Zo namen we in maart bijvoorbeeld op gezag van de Wereldgezondheidsorganisatie aan dat mensen gemiddeld 2 weken op de IC zouden liggen. Dat bleken er bijna 3 te zijn. Een ander voorbeeld: 14 dagen quarantaine bleek gaandeweg naar 10 dagen te kunnen. Of denk aan de routekaart zelf, die in het voorjaar steeds door ons eigen goede gedrag werd ingehaald, waardoor we voor de zomer ineens grote stappen konden zetten. Of aan twee weken geleden, toen juist bleek dat we weer even op de rem moesten trappen. We zagen toen de besmettingscijfers nog flink oplopen, vooral in de privésfeer. En dus hebben we gezegd: ontvang nou niet meer dan 6 mensen thuis, registreer je gasten in de horeca en werk ook na 1 september zoveel mogelijk thuis. Nu zien we dat de besmettingscijfers weer stabiel zijn, of zelfs licht dalen. We zitten nu op een plateau van rond de 500 besmettingen per dag en het aantal ziekenhuisopnamen en ic-patiënten is ook stabiel op een niveau dat de zorg aankan. Dat beroemde R-getal dat zegt hoeveel andere mensen iedere besmette persoon aansteekt, zat vandaag voor het eerst sinds een tijdje weer net onder de 1. Kort gezegd: de cijfers zijn nog altijd hoger dan rond 1 juli, en het blijft nodig om ze verder terug te duwen. Tegelijkertijd is de ontwikkeling nu niet alarmerend. Spannend blijft het zeker, zeker nu we allemaal weer terug zijn van vakantie en school weer begint, sport en andere activiteiten ook weer een aanvang nemen. En zeker als we kijken naar het buitenland, want in sommige landen waar de situatie ook onder controle leek, zijn de cijfers in een paar weken weer ontploft. Dat moet voor ons een waarschuwing zijn en het is tegelijkertijd ook een extra risico, want een virus heeft geen paspoort. Tegen die achtergrond hebben we vandaag op advies van het outbreak management team helaas moeten besluiten dat de discotheken en clubs voorlopig de deuren gesloten moeten houden. Dat is voor deze branche natuurlijk geen goed nieuws, maar het risico op nieuwe uitbraken is gewoon te groot. Een tweede formeel besluit is dat we het quarantainebeleid voor kinderen van 0 tot 4 gelijk trekken met de groep van 4 tot en met 12 jaar. Concreet: als de jongste kinderen zelf geen bewezen drager zijn van het virus, kunnen ze gewoon naar de kinderopvang. Wat de stabilisering van de cijfers laat zien, is dat Nederlanders zich nog altijd bewust zijn van de noodzaak om die anderhalve meter en de andere gedragsregels na te leven. Dat lukt misschien niet altijd 100%. We zijn allemaal niet heilig. Maar het blijft voor veruit de meeste mensen de basis en dat is een compliment aan ons allemaal. Tegelijkertijd realiseer ik me heel goed hoe moeilijk het in deze fase is om vol te houden. In maart en april stroomden de ziekenhuizen over en was het crisis in de verpleeghuizen. Iedereen voelde de urgentie op zijn klompen aan. Nu is het virus veel onzichtbaarder, en gaan mensen balen van wat er allemaal niet kan. En dat is heel begrijpelijk. Maar ik zou het vanavond hier liever omdraaien. Laten we kijken wat er allemaal wel kan, juist doordat we ons aan de regels houden. In Nederland kon het laatste half jaar altijd al meer dan in veel andere landen. Hier hebben we nooit de situatie gehad dat je maximaal een kilometer van huis mocht of dat je een stempel van de burgemeester moest hebben om boodschappen te doen. En we hebben samen veel bereikt. De scholen zijn weer open, de horeca en de theaters ook. En ook al vraagt dat voorlopig allemaal wat meer organisatie en wat meer planning, het verschil met een half jaar geleden is groot. Als je de hele week hard hebt gewerkt of gestudeerd, kun je in het weekend –  met wat extra voorzorgsmaatregelen –  gewoon een biertje drinken op een terras, eten met vrienden of naar de bioscoop. Dat moeten we vasthouden met elkaar en dat kunnen we ook. Dat hebben we laten zien. Maar het blijft voortschrijdend inzicht. Dat betekent: meebewegen met het virus, ruimte geven aan de samenleving en maximaal controle houden. 
20200918@Goedenavond en dank voor uw komst op dit ongebruikelijke moment. Want vrijdagavond 19.00 uur is normaal gesproken voor de meeste mensen een moment om even uit te blazen natuurlijk. Maar het feit dat we u hebben uitgenodigd voor deze persconferentie, op deze dag, op dit tijdstip, geeft wel aan dat er reden is het weekendgevoel nog even uit te stellen. En u, en de kijkers kennen die reden. Het coronavirus is met een comeback bezig. En dat gaat zo snel dat ook het Outbreak Management Team deze week dringend adviseerde in te grijpen. Om daar waar het aantal besmettingen het sterkst groeit extra maatregelen te nemen om het virus terug te dringen. U weet, die regionale en lokale aanpak is de kern van onze strategie. We willen het virus zo hard en precies mogelijk raken met zo min mogelijk negatieve gevolgen voor de economie en de samenleving. Er zijn twee hoofdvragen die Hugo de Jonge en ik vandaag willen beantwoorden. De eerste is: waarom nu aanvullende maatregelen? Waarom nu dus deze persconferentie? Het is belangrijk dat mensen begrijpen waarom dat nodig is. Daar zal ik kort iets over zeggen. De tweede hoofdvraag is dan vervolgens: wat gaan we concreet doen en welke analyse ligt daar onder? Daar zal Hugo de Jonge u in meenemen. Maar eerst dus het waarom. Extra maatregelen, extra beperkingen, stappen terug zetten, dat is natuurlijk een lastige boodschap. Want we moeten eerlijk zijn, voor veel mensen is het coronavirus sinds het begin van de zomer een ver-van-mijn-bed-show aan het worden. Dat zien we allemaal om ons heen gebeuren. Helaas. De anderhalve meter afstand wordt moeilijker. Tig keer per dag je handen wassen wordt moeilijker Thuisblijven bij klachten blijkt voor veel mensen lastig. En ook op de werkvloer en in de kantoren wordt het al snel weer voller. Iedereen snakt naar contact met familie, vrienden en collega’s. Mensen willen elkaar ontmoeten en gewoon plezier hebben. Dat is ook begrijpelijk. Maar daarmee is het nog niet goed de regels los te laten en het is ook echt niet verstandig. Inmiddels is meer dan 10 procent van alle bekende clusters van besmettingen terug te voeren op werksituaties. Meer dan 10 procent! En we zeggen het dus ook niet voor niets: Werk zoveel mogelijk thuis. Als je jong bent en misschien ook nog in een studentenhuis woont, is het extra ingewikkeld om afstand te houden. Ook dat snappen we allemaal. Voor jongeren is dit gewoon een rottijd. Gelukkig dat het de mbo’s, hbo’s en universiteiten weer lukt – hoe beperkt ook – fysiek onderwijs te geven. Een groot compliment daarvoor. En ook aan al die jongerenorganisaties en studentenverenigingen die verschrikkelijk hard hun best doen om op de veiligste manier activiteiten te organiseren. En ik zeg eerlijk tegen alle jongeren van Nederland: misschien moet er de komende tijd nog een tandje bij. Maar ik weet ook uit alle  gesprekken die we hebben gevoerd, dat jullie dat snappen. Wat ons eerder zo ver heeft gebracht bij het terugdringen van het virus waren niet de maatregelen, niet de intelligente lockdown, niet het testbeleid of het bron- en contactonderzoek. Nee, het was ons ons gedrag dat het verschil maakte. Het was de intrinsieke, diepgevoelde motivatie van 17 miljoen mensen om zich aan de regels te houden. Vanuit een heel sterk gevoel van gedeelde urgentie. En die urgentie, dat gevoel van noodzaak, dat moet weer terug. We moeten dat op dezelfde manier weer gaan voelen. En ik realiseer me: wat daarbij niet helpt, is het beeld dat het nu in de ziekenhuizen rustiger is dan in maart en april. Er zijn minder coronapatiënten, de ligduur op de intensive care is wat korter en we weten meer over de beste behandelingen. De grotere groep jongeren die nu corona krijgt, wordt gemiddeld genomen ook minder ernstig ziek. En daar moeten we natuurlijk blij mee zijn, maar we mogen ons er niet door in slaap laten sussen. Kort gezegd: we hebben nu beter zicht op de ijsberg waarvan we in maart alleen de top zagen. Dat biedt ons nu nog de kans bij te sturen, vóór we opnieuw in een situatie als die in maart zitten. Die kans mogen we niet missen. Want de feiten zijn ronduit zorgwekkend. Allereerst zien we het aantal ziekenhuisopnamen wel degelijk nu snel oplopen. De trend is duidelijk omhoog. De eerste patiënten zijn alweer overgeplaatst naar andere ziekenhuizen om te voorkomen dat de reguliere  zorg in de knel komt. We willen koste wat kost voorkomen dat opnieuw planbare operaties moeten worden uitgesteld. Bijvoorbeeld voor hartpatiënten en kankerpatiënten.  Met het toenemend aantal patiënten neemt ook de druk op de verpleegkundigen en zorgverleners weer toe. In Amsterdam en in Rotterdam is op enkele locaties daarom alweer gestart met cohortverpleging van coronapatiënten op speciale afdelingen. Bovendien zien we het aantal verpleeghuizen waar het virus achter de voordeur zit, weer groeien. Precies daar waar de meest kwetsbare mensen zitten die we willen en moeten beschermen. Nog zorgwekkender is dat de R, dat reproductiegetal dat zegt aan hoeveel mensen elke besmette persoon het virus overdraagt. Dat dat R, dat reproductiegetal, weer aan het stijgen is. En met een R onder de 1, zoals we die eind juni hadden, wordt het virus terugdrongen. Maar nu staat het inmiddels op 1,4, wat betekent dat het aantal dagelijkse besmettingen in iets meer dan een week verdubbelt. En dan gaat het snel. Om het even heel inzichtelijk te maken. Gisteren hadden we ongeveer 1750 nieuwe besmettingen. Bij een R van 1,4 groeit dat cijfer in 3 weken naar meer dan 10.000 per dag. En je hoeft geen wiskundige of viroloog te zijn om te snappen dat dit soort getallen onvermijdelijk door gaat werken in de ziekenhuizen. Dat kunnen en mogen we de zorg en vooral de mensen in de zorg niet aandoen. Niet nog een keer dezelfde bovenmenselijke krachtsinspanning als dit voorjaar. Niet nog een keer dezelfde cisis in de verpleeghuizen. Niet nog een keer elke dag grote aantallen overledenen. Alsjeblieft niet. Als we deze trend niet keren, zijn bovendien ook voor de cafés, winkels en andere bedrijven de consequenties niet te overzien, met alle gevolgen van dien voor de mensen die er werken en de ondernemers. Al met al reden genoeg deze week intensief te overleggen met de voorzitters van de 6 veiligheidsregio’s waar het aantal besmettingen het hardst toeneemt. Zoals u weet: dat is vooral het geval in de grote steden en in studentensteden. En dan vooral in het westen van het land. In de Randstad. Na deze bijeenkomst zullen de burgemeesters naar buiten brengen welke extra maatregelen zij in hun eigen regio gaan invoeren. Ik onderstreep dat wij als kabinet die besluiten hartgrondig ondersteunen en dat we, zoals afgesproken, die lokale maatregelen ook met landelijk beleid stutten. Maar daarmee kom ik op het hoe en daar zal Hugo de Jonge zometeen meer over zeggen. Van mijn kant alleen nog deze dringende oproep. Dringende oproep aan iedereen, jong en oud, om de basisregels in acht te nemen. Op straat en in de horeca. In de huiskamer en in het studentenhuis. In werksituaties en onderwijsinstellingen. Blijf thuis bij klachten en laat je testen. Houd anderhalve meter afstand. Ontvang niet meer dan zes gasten thuis. En heel belangrijk: en ik zeg dat met nadruk: werk zoveel mogelijk thuis. Vermijd drukte en was je handen stuk. We kunnen dit – dat hebben we bewezen met elkaar voor elkaar boksen. En we moeten het nu nog een keer doen. 
20200928@Goeienavond. Het belangrijkste nieuws dat wij u vanavond voor u hebben, is dit. Vanaf morgen dinsdag 29 september 6 uur ’s avonds gelden landelijk een aantal strengere maatregelen waarvan we voor het weekend nog dachten dat die alleen in een paar grote steden nodig zouden zijn. En in alle openheid: dat is de laatste dagen een kwestie van voortschrijdend inzicht geweest. U weet dat we alle veiligheidsregio’s op 3 risiconiveaus beoordelen. Eén, waakzaam: dan zijn er eigenlijk geen strengere aanvullende maatregelen nodig. Niveau twee, zorgelijk: dan zijn wel maatregelen nodig om bij te sturen, zoals eerst voor 6 veiligheidsregio’s in de Randstad en sinds vrijdag voor 14 in het hele land. En drie, ernstig: dan is hard ingrijpen nodig. Die laatste situatie zagen we vorige week ontstaan in de Amsterdam, Rotterdam en Den Haag. Maar terwijl we samen met deze veiligheidsregio’s bezig waren om te bepalen wat er nodig was, moesten we constateren dat een flink aantal andere regio’s ook die kant op ging. Kortom het aantal besmettingen loopt zo snel op, dat we dreigen achter het virus aan te gaan lopen, met een landkaart die steeds roder kleurt. En daarom pakken we nu door met landelijke maatregelen, om weer vóór het virus uit te komen. Ik hoop dat u ons deze uitgebreide aanloop naar de concrete maatregelen vergeeft, maar we vinden het meer dan ooit belangrijk dat iedereen begrijpt waarom we doen wat we doen. En waarom we, ondanks alle energie en inzet van zoveel organisaties, van zoveel ondernemers, van zoveel mensen in het land toch nieuwe stappen moeten zetten die lastig zijn. Ik begin nog maar een keer met de basisregels. Wat blijft gelden is: houd anderhalve meter afstand, vermijd drukte, blijf thuis bij klachten en laat je testen. Test je positief dan blijven ook de huisgenoten thuis, was je handen stuk, nies en hoest in je elleboog en gebruik papieren zakdoekjes. Wat we aanscherpen is het oude advies om zoveel mogelijk thuis te werken. Dat wordt: werk thuis, tenzij het echt niet anders kan. Deze maatregel heeft in het voorjaar heel veel effect gehad en we moeten dat nog een keer op dezelfde manier doen. Het is op veel plaatsen gewoon weer te druk geworden op het werk. En dat zien we ook terug in de aantallen clusters van besmettingen. Tegen werkgevers en hun mensen zeggen we daarom: neem je verantwoordelijkheid en regel dat samen. Dus ook even geen teambuildingsessies en bedrijfsuitjes. En als er in een werksituatie toch een bronbesmetting plaatsvindt, kan zo’n kantoor of werkplek voor 14 dagen worden gesloten. Tot slot halen we in de basisregels ook het advies weer terug ‘beperk je reisbewegingen’. Dus stap niet in de bus of de auto om te gaan winkelen met een vriendengroep. Winkelen is geen uitje, doe het alleen. Vervolgens gelden vanaf morgen enkele generieke regels om de groepsgrootte overal te beperken. Voor activiteiten buiten geldt dan een maximum van 40 personen. Binnen mogen 30 personen in in één ruimte zijn. Gezelschappen mogen niet groter zijn dan 4 personen, behalve als het om een huishouden gaat. Dat betekent dus niet meer dan 4 vrienden op een terras waar maximaal 40 mensen zitten of in een restaurant waar 30 mensen zitten. En voor bezoek thuis wordt het dringende advies om niet meer dan 3 gasten van 13 jaar of ouder tegelijk te ontvangen, bovenop het eigen huishouden. Dat aantal was eerder 6 gasten. Er zijn uitzonderingen op de groepsgrootte die te maken hebben met juridische overwegingen, maatschappelijk belang of praktische noodzaak. Denk aan het onderwijs, waar nu niets verandert in de geldende regels. Denk bijvoorbeeld ook aan strikt noodzakelijke werkbijeenkomsten, aan kerken en aan demonstraties. En voor zalen met een groot cultureel belang geldt dat voorzitters van de veiligheidsregio’s ook een uitzondering maken Een volgend blok maatregelen heeft betrekking op wat we met een lelijk woord doorstroomlocaties zijn gaan noemen. Dat zijn plaatsen waar mensen, simpel gezegd, niet stilzitten maar bewegen. Bijvoorbeeld winkels, musea en bibliotheken. Maar ook pretparken, kermissen en dierentuinen. Daar gelden de maxima van 30 en 40 niet, want dat zou tot bizarre situaties leiden. 30 personen in het Rijksmuseum of 40 in de Efteling is natuurlijk redelijk absurd. Voor alle doorstroomlocaties behalve de detailhandel bepalen de veiligheidsregio’s in overleg hoeveel bezoekers maximaal kunnen worden toegelaten binnen de anderhalvemetermaatregel. De detailhandel moet een verplicht deurbeleid gaan voeren om te zorgen dat mensen in de winkel anderhalve meter afstand kunnen houden. Voor Amsterdam, Rotterdam en Den Haag komt daar vanwege de hoge besmettingsgraad nog het advies bij om in de winkel een mondkapje te dragen. Dat is dus geen verplichting, maar winkeliers mogen klanten weigeren die dat niet willen doen. We vragen daarnaast aan het OMT een advies over een bredere inzet van mondkapjes. Speciaal voor de supermarkten komt er een plicht om twee keer per dag een speciaal winkeluur in te voeren voor kwetsbare groepen. Dat zal niet morgen meteen kunnen en het gaat ook in overleg met de sector, maar het is belangrijk dat ook kwetsbare ouderen en mensen met gezondheidsproblemen in alle rust en veilig boodschappen kunnen doen. En dan kom ik bij de horeca. Ook in deze sector moeten we helaas de regels aanscherpen. Niet omdat alle horecaondernemers er een potje van maken, verre van dat. In veruit de meeste zaken worden heel goed en nauwkeurig de protocollen gevolgd. Toch zien we het aantal clusters besmettingen in deze sector toenemen. Vaak gaat het dan ook nog meteen om grotere aantallen van 100 of meer mensen. En dan gaat het natuurlijk vaker om cafés dan om restaurants. Vanaf morgen geldt landelijk voor alle horeca: laatste inloop om 9 uur en sluiten om 10 uur. Gemiddeld genomen zal dat voor de restaurants minder ingrijpend zijn, terwijl we zo wel veel late en, laten we ook eerlijk zijn, alcoholische contactmomenten voorkomen. En dat is echt belangrijk in deze fase. Voor de sportsector geldt een soortgelijke redenering. Er zijn extra maatregelen nodig, niet omdat de sector het slecht doet, maar omdat we in het grote geheel zonder aanscherpingen ook in de sport het virus niet ver genoeg kunnen terugdringen. Dat heeft met de schaal te maken. Sport , - amateursport, professionele sport, spelers en toeschouwers- , dat alles samen leidt tot veel reisbewegingen en veel sociale contacten. De komende drie weken is daarom alle sport zonder publiek, zowel de amateursport als de professionele sport. We kunnen dus blijven sporten, ook in teamverband, maar het moet even zonder aanmoedigingen vanaf de kant of de tribune. En zonder biertje of chocomel na afloop, want de sportkantines gaan dicht. Een laatste maatregel is dat we registratie zoals in de horeca vanaf morgen verplicht stellen voor alle contactberoepen. Dat kan dus ook bij de kapper of masseur gewoon met een schriftje bij de voordeur, bij de ingang. We gaan kijken of dit ook op andere plekken een goed idee is, bijvoorbeeld in gemeentehuizen. Tot zover de landelijke aanscherpingen. Ik kan me voorstellen dat het u nu duizelt en natuurlijk is alle informatie zo meteen overzichtelijk beschikbaar op www.rijksoverheid.nl. Ik kan me ook levendig voorstellen dat het voor veel mensen en vooral voor veel ondernemers een zure appel is om doorheen te bijten, na alles wat er al is gedaan om de regels zo goed mogelijk op te volgen. Tegen hen zeg ik: het gaat in de fase waarin we nu zitten om de optelsom der dingen, om de stapeling der dingen. Er is niet 1 sector of 1 maatregel waarmee we nu vóór het virus uit kunnen komen. We moeten de pijn verdelen. Natuurlijk heeft dit pakket ook negatieve economische gevolgen. Maar het laten oplaaien van het virus heeft uiteindelijke nog grotere gevolgen, ook economisch. En we gaan opnieuw in gesprek met de organisaties van werkgevers en werknemers om te praten over de economische gevolgen van dit pakket. Mijn laatste opmerking is toch weer een oproep. Want regels werken alleen als mensen ze naleven. En dat is niet, en zelfs niet in de eerste plaats, een taak van de boa’s of politie. Als je een winkel hebt of een café of wat dan ook, dan heb je ook de verantwoordelijkheid om te zorgen dat alle voorwaarden aanwezig zijn voor naleving van de regels. Als je ergens klant ben of gast, dan heb je ook de verantwoordelijkheid om de regels die ter plekke gelden na te leven. Vervolgens is het aan de burgemeester, aan de politie en de boa’s om bij niet of onvoldoende naleving in te grijpen en de deuren direct tijdelijk te sluiten als dat moet. En die zullen niet aarzelen dat te doen. Maar nog beter is het als niet zover komt. Uiteindelijk zijn wij het, wij samen en ieder van ons op zijn eigen plek, die bepalen of we het virus er weer onder krijgen. Dank u wel. 
20201013@Goedenavond. Ik denk dat veel mensen de laatste weken dezelfde type ervaring hebben gehad als ikzelf. Hoe het coronavirus plotseling heel dichtbij kan komen en je ineens denkt: hier hebben we het dus over. Verhalen van mensen in de vriendenkring die heel ziek zijn van corona, andere mensen in je omgeving die bang zijn voor het telefoontje dat hun hartoperatie of kankeroperatie moet worden uitgesteld. Gisteren vertelde Ernst Kuipers bij het televisieprogramma De Vooravond dat de ziekenhuizen eind november driekwart van alle reguliere ziekenhuisopnames moeten afzeggen als de besmettingscijfers in het huidige tempo blijven groeien. Dat betekent dat van elke vier patiënten er dan drie voorlopig niet opgenomen kunnen worden. En dan heb ik het dus ook over mogelijk levensbedreigende ziektes, over hartaandoeningen, nier- en levertransplantaties en kanker. Al die uitgestelde zorg leidt tot enorm veel gezondheidsschade, leidt ook tot enorm veel persoonlijk leed. Die les hebben we dit voorjaar geleerd. En wat we ook hebben gezien, is hoe de mensen met andere klachten dan corona de huisarts gingen mijden, hoe de zorg thuis onder druk is komen te staan en hoe mensen met een kwetsbare gezondheid uit angst soms bijna de deur niet meer uitkwamen. Die eenzaamheid, de psychische druk die veel mensen voelen, de oplopende spanningen in veel gezinnen: ook dat zijn de ontwrichtende gevolgen van corona en die moeten we blijven zien en die moeten we blijven meewegen. Jong en oud zijn hierdoor hard geraakt. Gisteren had ik online een lang en indrukwekkend gesprek met zeven mensen met een beperking of een chronische aandoening. Hun leven totaal veranderd. We willen dit niet nog een keer op dezelfde manier: voor niemand, niet voor onszelf en niet voor de mensen om ons heen. We komen vandaag met nieuwe en stevige maatregelen. Feitelijk gaan we naar een gedeeltelijke lockdown. Om het virus er weer onder te krijgen, moet het aantal sociale contacten en reisbewegingen drastisch verminderen. Dat is een harde boodschap en de maatregelen gaan ook pijn doen, maar het is de enige manier. Want de feiten liegen niet: we moeten strenger zijn voor onszelf en strenger zijn op ons eigen gedrag. Voor getroffen bedrijven geldt dat het kabinet klaarstaat met de steunpakketten om deze nieuwe klap op te vangen. Dat zullen we proberen om zo veel mogelijk te doen en zo veel mogelijk ook rekening te houden met de situatie in sectoren. Zo meteen zal Hugo de Jonge nader ingaan op een paar vragen: waarom nu die gedeeltelijke lockdown, welke logica zit erachter? Maar eerst de besluiten van vandaag. We hebben vooral gekeken naar maatregelen die zorgen voor minder sociaal verkeer, zonder dat cruciale maatschappelijke sectoren in het gedrang komen. Om maar meteen een concreet voorbeeld te geven: voor het onderwijs verandert er vandaag niets.Geen nieuwe beperkingen, daarvoor is het onderwijs te belangrijk. Maar u kunt zich voorstellen dat de keuze ‘waar dan wel nieuwe beperkingen?’ niet zo eenvoudig is. Per sector zijn er altijd argumenten waarom juist die sector uitgezonderd moet worden. Wat er allemaal gebeurt in die sector om de anderhalve meter aan te houden. Ik begrijp dat en ik doe daar ook helemaal niets aan af. Maar dat is wel ook meteen precies het punt. Het gaat niet om één sector,  het gaat niet om één bedrijfstak en het gaat ook niet om één vorm van vrijetijdsbesteding. Het gaat om de vraag aan welke knoppen we tegelijkertijd moeten draaien om het aantal sociale contacten te verminderen. De hamer waarmee we het virus moeten platslaan, moet groot genoeg zijn om dat nu ook echt te bereiken. En dat is een optelsom, dat is geen keuzemenu. De maatregelen die we vandaag afkondigen, gaan in per morgen: woensdag 14 oktober om 22.00 uur ‘s avonds. In alle gevallen blijft uiteraard gelden: hoor je niet tot één huishouden, dan hou je hoe dan ook anderhalve meter afstand. Ik heb een lijst van acht punten en noem de meest ingrijpende als eerste. De cafés en restaurants gaan weer dicht, dus ook de terrassen en dat geldt ook voor de coffeeshops. Dat is een keiharde dobber, maar we kunnen er niet omheen, hoe hard de horeca ook werkt om aan alle eisen te voldoen. Eten afhalen mag wel, coffeeshops blijven ook open voor afhalen en hotels kunnen openblijven en voor hun eigen gasten eten en drinken serveren. Ja, het is waar dat het aantal clusters van besmettingen in de horeca relatief beperkt is, maar het gaat vaak wel meteen om grote groepen en het gaat ook om heel veel contactmomenten. Een cluster in de horeca kan namelijk uitschieters hebben tot 380 besmette personen en dan gaat het heel snel. Feit is: in je eigen bubbeltje ontstaat geen uitbraak, die ontstaat waar je mensen ziet en tegenkomt. Op je werk, in de supermarkt, in de trein, op een huisfeestje of – inderdaad – in de kroeg. En die besmetting neem je me naar huis en dat is het punt. En we willen natuurlijk voorkomen dat de kroeg zich naar de straat verplaatst. Daarom komt er voor alle winkels en horeca-afhaalpunten die alcohol verkopen een verbod op de verkoop van drank na 20.00 uur ’s avonds. Daarop aansluitend komt er ook een verbod om na 20.00 uur ‘s avonds in de openbare ruimte alcohol te drinken of bij je te hebben. En voor de volledigheid: het afhaalloket van coffeeshops sluit ook om 20.00 uur ’s avonds. Ten tweede de groepsgrootte. Die gaat voor alle binnenruimtes waar mensen zitten naar maximaal 30 personen per zaal. Geen uitzonderingen meer. Concreet: alle theaters en congrescentra mogen per zaal maximaal dertig mensen toelaten. Er zijn grondwettelijke uitzonderingen, bijvoorbeeld voor kerken, demonstraties en democratische organen zoals de Tweede Kamer en we maken ook een uitzondering voor sommige werksituaties. En die uitzonderingen, die staan zo meteen op rijksoverheid.nl. Ik wil daar wel bij zeggen dat niet alles wat formeel mag, ook hoeft. Met andere woorden: ook als een bijeenkomst onder een uitzonderingsregel valt, doen we een beroep op de organisatoren om serieus naar de groepsgrootte te kijken. Voor vriendengroepen en andere gezelschappen die niet samen één huishouden zijn, geldt een maximaal aantal van vier mensen binnen én buiten, op anderhalve meter en kinderen tot 13 jaar uitgezonderd. Dat formuleren we bewust zo strikt en duidelijk omdat we hierop ook extra zullen handhaven: vier is vier, geen discussie. En de gedachte hierachter is heel eenvoudig: in kleinere groepen kunnen minder mensen tegelijk worden besmet. Achter de voordeur geldt nu al een zeer dringend advies van maximaal drie gasten buiten het eigen huishouden. Daar voegen we nu aan toe: en maximaal één groepje per dag, dus niet een verjaardag vieren met elk uur nieuwe gasten, dus gen  blokjesverjaardagen meer. Feit is: achter de voordeur wordt een groot deel van de besmettingen doorgegeven. Dan als derde de sport. Publiek blijft verboden, zowel in de amateursport als de professionele sport en de sportkantines blijven gesloten. Daar bovenop komt nu het volgende. Kinderen en jongeren tot en met 18 jaar kunnen in teamverband blijven sporten, maar de competities worden stilgelegd om het aantal reisbewegingen en sociale contacten te verminderen. Kleedkamers en douches worden gesloten. Boven de 18 blijft individueel sporten mogelijk, ook in de sportschool. Voor sporten boven de 18 in groepsverband geldt een maximum van vier mensen en altijd op anderhalve meter afstand. Concreet: een partijtje tennis kan, als je maar niet gaat dubbelen, want dan is contact onvermijdelijk. Hardlopen met zijn vieren kan dan wel. Topsporters kunnen op Papendal en een paar andere locaties overigens wel blijven trainen en ook het betaald voetbal in de eerste en eredivisie kan op de huidige voet door, dus zonder publiek. Ten vierde de evenementen. Die worden verboden. En dat is heel breed: van openluchtconcerten en buurtbarbecues tot theaterfestivals en kermissen. Opnieuw: hiermee drukken we het aantal contacten en reisbewegingen. Ten vijfde de doorstroomlocaties. Ik heb dat lelijke woord al eerder gebruikt, maar dan gaat het over al die plekken waar mensen bij elkaar komen en niet zitten maar lopen. Voor musea, pretparken en dierentuinen verandert er vooralsnog niets ten opzichte van de huidige beperkingen. Ook weekmarkten kunnen doorgaan, uiteraard met inachtneming van de op anderhalve meter. Voor winkels zetten we een streep door de koopavonden en er komt een verplichte sluitingstijd: na 20.00 uur ’s avonds, behalve voor de levensmiddelenbranche, die zoals gezegd na 20.00 uur ’s avonds geen alcohol mag verkopen. De grotere supermarkten moesten al speciale winkeluren instellen voor mensen met een wat zwakkere gezondheid. En we zien op dit moment dat het simpelweg nog te druk is in de winkels. Daarom gaan we met de detailhandel in gesprek om het deurbeleid en de hygiënemaatregelen aan te scherpen, dus met een maximaal aantal klanten per winkel, op anderhalve meter, en duidelijke afspraken over ontsmetting van winkelwagentjes. En als we ter plekke zien dat het toch niet goed gaat, omdat het bijvoorbeeld te druk wordt, dan kan een winkel per direct worden gesloten. Ten zesde thuiswerken. Daarover hebben we twee weken geleden al gezegd: werk thuis tenzij het echt niet anders kan en als er op een kantoor of fabriekshal een bronbesmetting plaatsvindt, dan kan die locatie voor twee weken worden gesloten. We zien helaas in de gegevens die we hebben over het openbaar vervoer en het verkeer op de weg dat dit advies veel minder goed wordt opgevolgd dan in het voorjaar. Daarom zijn we met de werkgevers en vakbonden in gesprek om ervoor te zorgen dat deze regel veel strikter wordt nageleefd. Ten zevende vakanties en speciaal de herfstvakantie. Tegen iedereen die nu nog plannen maakt voor een buitenlandse herfstvakantie wil ik zeggen: ga sowieso nooit naar een land met een oranje of rood reisadvies. En dat zijn inmiddels heel, heel veel landen. Die reisadviezen zijn er niet voor niets: hou je daaraan. Als je in eigen land op vakantie gaat en je bent geen huishouden, dan geldt een groepsgrootte van maximaal vier personen, uitgezonderd kinderen tot 13 jaar. Blijf zo veel mogelijk op je vakantieadres, beperk het aantal uitstapjes. Als je toch de deur uitgaat, vermijd dan drukke momenten en neem een mondkapje mee voor gebruik binnen. En dat brengt mij op het achtste en laatste punt, de mondkapjes. We willen de slepende discussie daarover voor eens en altijd beslechten. We moeten dat wel juridisch goed regelen en dat gaan we ook zo snel mogelijk doen, maar als dat klaar is, wordt een niet-medisch mondkapje verplicht voor iedereen vanaf 13 jaar die zich verplaatst in een publieke binnenruimte. Dus bijvoorbeeld als je in een winkel bent, het theater inloopt of een museum bezoekt. En we breiden die mondkapjesplicht uit tot het hele onderwijs vanaf het voortgezet onderwijs. Tussen de lessen of colleges door en als je rondloopt in de bibliotheek of de kantine zijn mondkapjes straks verplicht, ook in het mbo en het hoger onderwijs. En vanaf nu geldt daar in ieder geval al een dringend advies, in afwachting van dat juridisch vastleggen. Tot slot een dringende oproep. Het is aan ons, het is aan ons allemaal. Wees niet die eigenwijze persoon die de randjes van de regels opzoekt. Wees die realistische Nederlander die opstaat en zijn verantwoordelijkheid neemt als het erop aankomt. En dat is nu. Dank u wel.
20201027@Dames en heren, vandaag geen uitgebreide persconferentie, maar een kort oploopje hier op Algemene Zaken, om uit te leggen waar we staan. En we hebben allebei een paar korte inleidende opmerkingen en dan zal er beperkt mogelijkheid zijn tot het stellen van vragen. U herinnert zich dat we twee weken geleden met de gedeeltelijke lockdown een grote hamer uit de gereedschapskist hebben gehaald. We zeiden toen: over twee weken gaan we de temperatuur meten, maar reken erop dat deze strenge maatregelen minstens vier weken nodig zullen zijn en misschien langer. Die maatregelen gingen op woensdagavond 14 oktober om 10 uur ’s avonds in en we weten inmiddels uit ervaring dat het effect pas na ruim een week of twee echt zichtbaar wordt in de cijfers. Of niet, en in dat geval zijn nog strengere maatregelen nodig. Maar dat is dus precies het kruispunt waarop we nu staan. We weten het gewoon nog niet precies. Het is net te vroeg om nu al conclusies te trekken over het effect van de gedeeltelijke lockdown. En dus te vroeg om nu al harder op de rem te trappen. We willen natuurlijk het virus zo hard raken als nodig is, maar tegelijkertijd willen we de economie en de samenleving zo min mogelijk schade berokkenen. Dat blijft de evenwichtsbalk waarop we met elkaar staan. Als je er nuchter naar kijkt, dan zie je dat de week-op-week-groei in het aantal besmettingen afvlakt. Maar de cijfers blijven te hoog en moeten naar beneden. Dat is nu de situatie. We blijven de komende dagen uiteraard heel nauwkeurig volgen wat er in de teststraten van de GGD en in de ziekenhuizen gebeurt, en dan krijgen we in de week die voor ons ligt nog meer duidelijkheid. In principe is er dan volgende week dinsdag weer een echte persconferentie, tenzij de cijfers zo de hoogte inschieten dat we eerder moeten ingrijpen. En ik zeg het nog maar een keer: alle scenario’s liggen op tafel en worden nu doorgerekend, tot en met een volledige lockdown. Daarbij kijken we niet alleen naar de zorg, maar ook naar de economie en naar de vraag wat we als samenleving en als mensen ook mentaal kunnen dragen. En dan is een volledige lockdown wel echt natuurlijk een schrikbeeld. Want dat  zou betekenen dat in principe iedereen thuisblijft die niet onmisbaar is, bijvoorbeeld in de verpleeghuizen of bij de politie, en dat je alleen nog af en toe naar buiten kunt om boodschappen te doen. Vandaar ook dat we tegen iedereen blijven zeggen: hou je aan de regels, zoek de grenzen niet op, en laten we er samen voor zorgen dat ons land niet nog verder op slot hoeft te gaan. De belangrijkste knop waaraan we kunnen draaien om het virus eronder te krijgen, is en blijft ons eigen gedrag – de naleving van de regels dus. En het is goed nog eens te benadrukken dat we daar vanuit het kabinet aan blijven werken. Want naleving werkt positief in alle denkbare scenario’s. Van meer naleving krijgen we nooit spijt. Daarom zijn gisteren in het Veiligheidsberaad met de burgemeesters afspraken gemaakt over een strengere handhaving van de regels bij uitwassen. En daarom hebben Eric Wiebes en Ferd Grapperhaus vandaag afspraken gemaakt met de detailhandel over strakkere naleving van de regels in winkels.
20201103@Goedenavond, ik weet niet hoe het u vergaat, maar mijn bloeddruk is elke dag even licht stijgend op het moment dat de besmettingscijfers van het RIVM binnenkomen. Als we op dit moment nuchter naar die cijfers kijken, is het beeld kort gezegd als volgt: het gaat niet slecht, maar zeker ook niet goed genoeg. De besmettingscijfers moeten sneller naar beneden. In de ziekenhuizen en verpleeghuizen stijgen de cijfers nog altijd door en is het op veel plekken pompen of verzuipen. En die toenamende druk op de ziekenhuizen betekent dat heel veel mensen met andere aandoeningen niet de zorg krijgen die ze nodig hebben. En daarmee is er alle aanleiding voor extra maatregelen en daar hebben we vandaag dan ook toe besloten. Omdat we solidair moeten zijn met de mensen die in de zorg werken en met de mensen met een andere ziekte dan corona die op een wachtlijst dreigen terecht te komen. We willen tegelijkertijd op nog meer plekken en tijdstippen zorgen voor minder bewegingen, minder samenkomsten en minder contacten. Hugo de Jonge zal u zo dadelijk uitleggen waarom dit nodig is en ook hoe we, over deze tweede golf heen, voorzichtig naar de volgende fase kijken. De fase waar we allemaal zo op hopen, dat er langzaam maar zeker weer wat meer kan. Ik zal u nu eerst stap voor stap meenemen door de extra maatregelen. Er komt, bovenop de huidige gedeeltelijke lockdown, een verzwaringspakket voor het hele land. Dat pakket gaat morgen in, op woensdag 4 november om 22.00 uur ’s avonds, en heeft een looptijd van twee weken. Daarna gaan we automatisch terug naar de gedeeltelijke lockdown van nu, dus naar de maatregelen die sinds 14 oktober gelden. We blijven natuurlijk continu  beoordelen of die gedeeltelijke lockdown ons inderdaad terug gaat brengen naar waar we willen. Dus terug naar het niveau van voor de zomer. Maar wat we inmiddels wel echt zeker weten is dat we die gedeeltelijke lockdown inderdaad tot midden december zullen moeten volhouden. Dat is een moeilijke boodschap, zeker voor de horeca, de evenementensector, de sport. Maar toch kan het kan niet anders. We moeten deze tweede golf echt achter ons laten. En hoe sneller we dat doen, hoe beter dat is, ook voor deze sectoren. Het verzwaringspakket voor de komende twee weken bestaat uit drie onderdelen. Ten eerste: het algemene advies wordt voor iedereen in elke situatie: blijf zoveel mogelijk thuis en vermijd niet-noodzakelijke reizen. Ga dus niet voor de lol winkelen. En ga gewoon  in je eentje naar de supermarkt. Kortom: vraag jezelf steeds af: moet ik echt de deur uit of kan het ook anders? Ten tweede: de maximale groepsgrootte buiten gaat van 4 naar 2 personen, huishoudens en kinderen tot en met 12 jaar uitgezonderd. Als je de komende 2 weken dus met meer dan 1 vriend buiten loopt of in een park zit, kun je daarvoor een boete krijgen. Binnen wordt het dringende advies om thuis per dag maximaal twee, dat was drie, dus maximaal twee gasten te ontvangen en ook hier geldt kinderen tot en met 12 jaar uitgezonderd. Ten derde: om het aantal bewegingen en contact te verminderen, gaan alle publiek toegankelijke gebouwen en doorstroomlocaties, binnen en buiten, voor twee weken dicht. Dat is dus heel breed. Het geldt voor de theaters en bioscopen, voor de buurthuizen en verenigingsgebouwen, voor musea en monumenten, voor dierentuinen en pretparken. Belangrijke uitzonderingen zijn de winkels, de kappers en alle andere contactberoepen, en individueel sporten in de sportscholen blijft mogelijk. Groepslessen kunnen niet doorgaan. Een volledig overzicht is na afloop van deze persconferentie beschikbaar op rijksoverheid.nl. Een volgend punt. We zien grote regionale verschillen. We hebben ons vandaag dan ook gebogen over de vraag wat te doen met regio’s waar de besmettingscijfers langere tijd hoog zijn. Voor die regio’s gaan we extra maatregelen klaarzetten, voor het geval de cijfers niet of onvoldoende gaan dalen. Daarbij overwegen we een avondklok, een verdere beperking van de detailhandel en de mogelijke sluiting van scholen vanaf  het voortgezet onderwijs. We houden de vinger aan de pols om te bepalen of en waar die maatregelen de komende tijd nodig worden. In het verlengde van het advies ‘blijf zoveel mogelijk thuis’ passen we vandaag ook het buitenlandse reisadvies aan. De wereldkaart is nu al bijna compleet oranje of rood. Reizen is dus sowieso een risico deze winter. En we willen niet dat mensen die nu in het buitenland op vakantie gaan het virus mee terug naar huis nemen. Het dringende advies wordt daarom: reis tot half januari niet naar het buitenland, tenzij het echt noodzakelijk is. Het Caribisch deel van het Koninkrijk behandelen we niet als buitenland. Daar geldt alleen een negatief reisadvies als een eiland op oranje staat. Tot slot van mijn kant nog twee opmerkingen. Ten eerste wil ik vandaag nog eens benadrukken hoe belangrijk de handhaving is. Daar praten we bijvoorbeeld intensief over met de detailhandel. En natuurlijk ook met alle burgemeesters en veiligheidsregio’s. Waar kan het strakker, waar moet het beter? Uiteindelijk houdt de overgrote meerderheid van de mensen zich nog altijd aan de regels. En dan kan het niet zo zijn dat een kleine groep het verpest voor de rest. Als u het nieuws een beetje volgt, zult u gemerkt hebben dat er streng wordt opgetreden tegen illegale feestjes en ander asociaal gedrag. Wie nu nog denkt dat het wel oké is om op bijvoorbeeld zaterdagavond met 100 man of meer een feestje te bouwen, die moet niet verbaasd zijn als daartegen streng wordt opgetreden. Mijn tweede en laatste opmerking is voor een heel andere groep, namelijk voor iedereen, ook jongeren, die in deze tijd toch al worstelt met eenzaamheid of depressieve gevoelens en voor mensen met een kwetsbare gezondheid die extra streng aan zelfisolatie doen. Voor hen wordt het leven de komende twee weken nog wat ingewikkelder. En aanvullend op alle goede initiatieven die er zijn, landelijk en lokaal, van kerken tot buurtgemeenschappen, om mensen uit hun isolement te halen, wil ik vandaag aan iedereen de oproep doen de komende tijd nog wat meer op elkaar te letten. Want een beetje aandacht en interesse kunnen heel veel betekenen.
20201117@Goedenavond. De cijfers die elke dag tot ons komen, zijn nog steeds te hoog, maar de trend is dalend en dat is positief. Reden genoeg om vandaag twee onderwerpen met u te bespreken. Ten eerste: waar staan we nu met de gedeeltelijke lockdown en de extra maatregelen van twee weken geleden? Daar zal ik kort iets over zeggen. En ten tweede: als de trend zo blijft en alles blijft goed gaan, hoe kijken we dan naar december, naar de feestdagen en ook verder? Daarover zal Hugo de Jonge zo meteen een aantal woorden spreken. Maar ik begin in het hier en nu. De cijfers laten zien dat de maatregelen werken. Of eigenlijk dat ons gedrag werkt. En ook dat die beroemde R, dat reproductiegetal nu duidelijk onder de 1 zit. Natuurlijk hoop je altijd op nog meer, op nog beter en nog sneller. Maar al met al houdt het overgrote deel van Nederland zich aan de regels, hoe moeilijk dat soms ook is. Ik vind dat een compliment aan ons allen. We kunnen dit dus blijkbaar samen nog een keer voor elkaar boksen. En ik benadruk samen, want we hebben elkaar nodig om elkaar en onszelf te beschermen. Tegelijkertijd hoop ik dat deze op zichzelf positieve ontwikkeling een extra motivatie is de komende tijd vol te houden en er liever nog een tandje bij te zetten. Want eerlijk is eerlijk: er is ook ruimte voor verbetering. Bijvoorbeeld in de supermarkten en andere winkels, in de opvolging van het advies om thuis te werken, en vooral ook in ons gedrag thuis. Want wat is het lastig achter de voordeur maar een paar vrienden te mogen ontvangen en dan ook nog anderhalve meter afstand te moeten houden. En wat is het lastig helemaal thuis te blijven bij klachten. En toch moet het, willen we het virus er echt onder krijgen. Ik zei al, de cijfers zijn nog hoog en dat geldt ook voor de druk op ziekenhuizen en onze verpleeghuizen. We horen gelukkig links en rechts dat er iets van lucht in het systeem komt, maar “overall” is het beeld nog altijd heel heftig. Net als de verhalen over operaties die soms al voor een tweede of derde keer worden uitgesteld en mensen die zich maar even niet melden bij de dokter als ze een klacht hebben die niet op corona lijkt. Tegen die laatste groep zeg ik nog een keer: neem juist wel contact op met de huisarts bij een beginnende klacht. Dat is belangrijk voor uzelf, maar ook om extra druk op de zorg later voor te zijn. En dan: waar staan we nu? Woensdagnacht om 12 uur lopen de extra maatregelen van twee weken geleden af. Dat betekent dat er op anderhalve meter weer iets meer kan. Bijvoorbeeld thuis weer 3 gasten ontvangen in plaats van 2. Buiten met 4 mensen samenkomen in plaats van 2. Buurthuizen, zwembaden, theaters, bioscopen en andere publiek toegankelijke ruimtes gaan weer open en per ruimte mogen maximaal 30 personen aanwezig zijn. Ook de musea en bibliotheken, pretparken en dierentuinen kunnen weer open. Met alle geldende voorwaarden en restricties voor afstand houden, groepsgroottes en verplicht reserveren. Het betekent ook dat we vanaf woensdagnacht teruggaan naar de gedeeltelijke lockdown met de strikte beperkingen die we sinds 13 oktober kennen. Ik noem de belangrijkste nog een keer: De horeca blijft dicht. Geen evenementen. Geen publiek op de sporttribunes en geen ouders langs de lijn. Sporten boven de 18 met maximaal 4 personen op anderhalve meter. Een alcoholverbod buiten, in winkels en hotels, na 8 uur ’s avonds. Het advies blijft: reis alleen naar het buitenland als dat strikt noodzakelijk is. En werk thuis, tenzij het echt niet anders kan. Voor extra maatregelen is nu geen aanleiding. Wel is het zo dat, als op 1 december de tijdelijke coronawet in werking treedt, het dringende mondkapjesadvies voor publiek toegankelijke binnenruimtes overgaat in een mondkapjesplicht. Vanaf dan moet het dus in de supermarkt en op andere plekken zoals al sinds 1 juni in het openbaar vervoer. Helaas moeten we het Sinterklaasfeest dus binnen de regels van de gedeeltelijke lockdown vieren. Ik roep iedereen op dat ook te doen, en de jaarlijkse familiebijeenkomst voor deze keer bijvoorbeeld over een paar dagen te verdelen als de groep anders te groot wordt. Sinterklaas heeft afgelopen zaterdag zelf het goede voorbeeld gegeven met een coronaproof intocht. Laat ons dat voorbeeld volgen en Sinterklaas dit jaar op een creatieve manier invullen. En Sinterklaas doet de inkopen natuurlijk alleen. Als ik dit allemaal zo achter elkaar opsom, dan klinkt dat streng. En dat is het ook. Maar het is goed te beseffen dat Nederland geen eiland is. Ook in de landen om ons heen gelden strenge maatregelen. Er gloort weliswaar heel voorzichtig licht aan het eind van de tunnel, maar we moeten de tanden nog even op elkaar zetten. Volhouden dus, en dat kunnen we. Ondertussen blijven we nadenken en zoeken naar wat er straks op een verantwoorde manier wel weer kan, samen met bedrijven, sportkoepels, onderwijs en gemeenten. Er zijn allerlei plannen en experimenten in de maak. En natuurlijk kijken we vooruit. Welke stappen moeten we zetten om deze crisis achter ons te laten? Wat geeft ons perspectief voor de langere termijn, naast ons eigen gedrag? Dat is: grootschalige vaccinatie, goedwerkende medicijnen en nog meer en nog sneller testen.
20201208@Goedenavond. Al een paar weken geleden zag je de eerste kerstbomen in huiskamers, zag je lichtjes in tuinen en kerstversieringen in het straatbeeld en nu, meteen na Sinterklaas, draaien de kerstboomverkopers overuren. Het laat zien hoe extra belangrijk Kerst dit jaar voor ons is. Het is een zwaar jaar voor heel veel mensen, een jaar van verlies en rouw en dat geldt zeker voor al die families die dit jaar iemand aan corona hebben verloren. Inmiddels tellen we door corona bijna 10.000 lege stoelen aan de kersttafel. Dat is natuurlijk ongelooflijk verdrietig en een extra reden waarom we met Kerst zo graag bij elkaar willen zijn. Het is niet voor niets een van de meest gestelde vragen van de laatste weken: wat kunnen we met de Kerst? Het antwoord is: helaas niet meer dan de laatste maanden. Dus per dag maximaal drie gasten vanaf dertien jaar thuis ontvangen en niet naar een restaurant. En ook verder blijft de gedeeltelijke lockdown gelden. Dat is een hard gelag, want we hadden het zo graag anders gewild: voor onszelf, voor de horeca, voor andere sectoren. En we hadden natuurlijk gewoon ook op meer gehoopt. Bij de persconferentie drie weken geleden leek het reëel dat er rond half december weer iets meer zou kunnen, bijvoorbeeld dat de restaurants weer open zouden gaan, dat we thuis weer meer mensen zouden kunnen ontvangen of dat we weer met het voetbalteam zouden kunnen trainen. Maar het gaat echt niet goed: niet met de besmettingscijfers en niet in de ziekenhuizen. We hoopten half december op ongeveer tien intensivecareopnames per dag te zitten, dat is het niveau waarop we voorzichtig weer wat meer zouden kunnen. Maar we zitten nu op meer dan het dubbele en de realiteit van vandaag is dat we op een tweesprong staan. Óf we zorgen er samen voor, door ons gedrag, dat de cijfers toch weer de goede kant op gaan. In dat geval zou het kunnen dat we – half januari – wel op die tien IC-opnames per dag komen. Óf de cijfers blijven stijgen en dan sluit ik zelfs niet uit dat we voor de Kerst bij u terug moeten komen met nog strengere maatregelen. Dat wil natuurlijk niemand, maar we mogen daar ook niet voor weglopen als dat nodig zou zijn. Mijn oproep is dus: laat ons de kerstperiode goed benutten door zo veel mogelijk thuis te blijven en ons ook verder aan de regels te houden. Het gaat echt om de bekende en de voor de hand liggende dingen. Dus niet denken bij een kriebelhoest ‘het is vast een verkoudheidje, dat gaat wel over’. Nee: blijf thuis, laat je testen en ga in quarantaine en als de test positief is, dan blijven ook je huisgenoten thuis. En als je dan gedwongen thuis zit, aarzel niet hulp te vragen voor de dagelijkse boodschappen of de hond uit te laten. Vraag ook hulp als je het even niet ziet zitten. Houd altijd en overal afstand, ook met een mondkapje op. Doe je kerstboodschappen alleen. En natuurlijk: was je handen stuk als je ergens binnenkomt, ook bij familie en vrienden. Laten we er zo met elkaar voor zorgen dat we inderdaad half januari weer iets meer ruimte krijgen. Dat kan nog steeds, maar die vrijheid kunnen we alleen met elkaar verdienen. En als dat moment komt, willen we natuurlijk zo goed mogelijk voorbereid zijn. Want hoe geef je mensen dan maximaal ruimte en krijgt het virus toch geen kans om opnieuw toe te slaan? Dat is een vraag waar bijvoorbeeld iedereen in de cultuur-, in de sport- en in de evenementensector heel druk mee bezig is. In januari gaan we een paar strak gecontroleerde proefprojecten doen om te kijken wat er allemaal nodig is om straks verantwoord weer op te starten. Gewoon uitproberen in de praktijk dus, los van hoe de cijfers zich ontwikkelen. Dat doen we lokaal en heel gecontroleerd, want we willen natuurlijk niet dat het virus hierdoor extra kansen krijgt. En waar moet u dan aan denken? Bijvoorbeeld aan een proef met een theatervoorstelling met meer publiek of bijvoorbeeld aan een proef met een lokale voetbalwedstrijd met grotere groepen supporters in het stadion. Wat vraagt dat van de organisatie en inrichting? Hoe moeten mensen lopen, zitten, staan? Kan met testen meer? Dus wat is er in de praktijk wel en niet haalbaar en verantwoord? Tot slot van mijn kant nog drie punten. Ten eerste dat we kijken naar extra steun voor bedrijven die het het zwaarst hebben, bijvoorbeeld de restaurants en cafés. Juist in de horeca wordt veel pijn geleden. Morgen geven Wouter Koolmees, Eric Wiebes en Wopke Hoekstra een persconferentie over de verdere aanpak van de steunpakketten. En sowieso is het een goed idee uw kerstdiner af te halen bij of te laten bezorgen door uw favoriete restaurant. Ten tweede: omdat we ons realiseren dat jonge mensen een zware tijd hebben, komt er voor hen een plan met extra geld voor speciale activiteiten. Dat doen we samen met de gemeenten en vooral samen met de jongeren zelf. Denk aan een theatervoorstelling of een film maken. Ander voorbeeld: in de kerstvakantie zullen de  Krajicek Foundation en de Cruyff Foundation wintergames organiseren. Verder is het nu nog zo dat jongeren tot achttien jaar in teamverband kunnen trainen bij hun sportclubs. We gaan het OMT vragen of we dat in de loop van januari op kunnen rekken naar zevenentwintig jaar. Ten derde en als laatste: het is logisch dat de coronavermoeidheid na negen maanden toeneemt. Dat voelen we allemaal, maar één groep in het bijzonder en dat zijn natuurlijk al die mensen in de ziekenhuizen, verpleeghuizen, in de thuiszorg. De drukte en hoogspanning van dit jaar stapelt op, het werk wordt zwaarder en het wordt steeds lastiger de roosters rond te krijgen, zeker met de Kerst. Alleen al om die reden moeten we elkaar blijven helpen hier doorheen te komen, om de mensen die het het zwaarst hebben qua belasting wat lucht te gunnen. En om daarna verder te kunnen kijken naar de fase waarin we het virus er hopelijk onder gaan krijgen. 
20210112@Goedenavond. En ik denk dat ik u vanavond niet ga verrassen. We hebben vandaag moeten besluiten de lockdown met drie weken te verlengen tot en met dinsdag 9 februari. En bijna iedereen zal begrijpen dat er geen andere keuze was, omdat de cijfers niet snel genoeg dalen en we inmiddels ook te maken hebben met de dreiging van de Britse coronavariant. En over die variant maken we ons grote zorgen. De beelden uit Londen en nu ook uit Ierland zijn alarmerend. En dat is nog zwak uitgedrukt.  Geen verrassend besluit dus, maar natuurlijk wel een enorme tegenvaller. En voor veel mensen ook een ongelooflijk lastige boodschap. Bijvoorbeeld voor al die ondernemers en de mensen die voor hen werken en die zich grote zorgen maken. Voor al die gezinnen die onder enorme druk staan door de combinatie van thuiskantoor en onderwijs aan de keukentafel. Voor jongeren die hun sociale leven nog langer in de pauzestand moeten zetten. En voor veel mensen, jong en oud, die het persoonlijk contact met familie en vrienden missen en het mentaal zwaar hebben. We zien het allemaal om ons heen gebeuren en we voelen het misschien ook zelf – onmacht, frustratie en ook moedeloosheid. Het wordt steeds moeilijker vol te houden en dat is ook begrijpelijk. En toch, we moeten doorzetten. Om heel veel redenen waar Hugo de Jonge zo meer over zal vertellen. En we weten: er is met het vaccin hoe dan ook licht aan het eind van de tunnel, maar dat duurt nog wel een paar maanden. En tot die tijd wordt er veel van ons gevraagd. Van ons allemaal en van sommigen wat meer. Als kabinet hebben we daarom opnieuw gekeken wat we binnen alle mogelijkheden extra kunnen doen om de ergste negatieve gevolgen van de verlenging van de lockdown op te vangen. En daarnaast, wat er misschien nog extra mogelijk is aan maatregelen om het virus verder en sneller terug te kunnen dringen. En daarover een paar opmerkingen. Om te beginnen zijn de sociaaleconomische gevolgen natuurlijk gigantisch. Het is hartverscheurend al die verhalen te horen van winkeliers, van horecaondernemers, evenementenbedrijven, culturele ondernemers en anderen die hun laatste spaarcenten in rook zien opgaan. Die niet meer weten hoe ze verder moeten. We kunnen niet alle pijn bij alle ondernemers wegnemen, maar zeker nu we licht zien aan het eind van de tunnel, is het belangrijk dat we zoveel mogelijk bedrijven en banen door deze crisis heentrekken. Het is duidelijk dat er bovenop de lopende economische steunpakketten meer nodig is. Want als je als bedrijf van de ene op de andere dag wordt gesloten, moet je gewoon op steun kunnen rekenen. Dat was en is een kwestie van fatsoen en een kwestie van solidariteit. En het is ook van belang voor ons allemaal. Niet alleen omdat het om ongelooflijk veel banen gaat. Maar ook om straks nog levendige dorpen en steden te hebben, met aantrekkelijke en afwisselende winkelstraten en horecapleinen. Omdat we straks allemaal weer een festival, allemaal weer een sportevenement of voorstelling willen bezoeken. Dat moeten we nu samen in stand houden. We gaan samen naar de eindstreep. De ministers die erover gaan, Wouter Koolmees, Wopke Hoekstra en Eric Wiebes, komen met een plan voor een aanvullend economisch steunpakket. Daarover zijn we nu als kabinet in overleg met VNO, met MKB Nederland en ook met de vakbonden. Een andere belangrijke sector die extra aandacht vraagt, is het onderwijs. De huidige uitzonderingen voor het geven van onderwijs op school blijven zoals ze zijn. Het gaat dan om kwetsbare leerlingen, examenklassen, praktijkonderwijs en het voortgezet speciaal onderwijs. Wel moeten leerlingen vanaf het voortgezet onderwijs uit voorzorg en waar dat enigszins kan anderhalve meter afstand gaan houden. Iedereen is het erover eens dat het langer sluiten van de scholen grote problemen met zich meebrengt. Voor de scholen en leraren, die de onwaarschijnlijk lastige taak hebben dat afstandsonderwijs te organiseren. Voor de ouders die hun kinderen thuis moeten begeleiden, terwijl het werk gewoon doorgaat. En voor studenten die alles van achter hun laptopscherm moeten doen. Maar vooral voor de kwetsbare kinderen, voor wie nieuwe leerachterstanden dreigen. We willen daarom kijken of de basisscholen en de kinderopvang al eerder open kunnen, dan pas bij de afloop van de verlengde lockdown. De moeilijkheid daarbij is, dat we nog niet weten of de Britse coronavariant besmettelijker is via kinderen en hoeveel besmettelijker dan precies. En als het dan verantwoord kan, en alleen dan, willen we het primair onderwijs op maandag 25 januari weer teruggaan naar klassikaal onderwijs en gaat de hele kinderopvang – hopelijk, als het kan - weer open. Van een heel andere orde is de mogelijkheid van een avondklok. Dat zou betekenen dat je ’s avonds en ’s nachts tussen bepaalde uren niet op straat mag zijn. Dat is natuurlijk een heel ingrijpende maatregel waar niemand op zit te wachten. Tegelijkertijd staat in het laatste advies van het OMT de avondklok genoemd als mogelijkheid om groepsvorming, vooral onder jongeren, tegen te gaan. Bovendien denken we dat het een effectief middel is voor de beperking van thuisbezoek en dat is de bron van veel besmettingen. Dat OMT-advies moeten we met deze cijfers en met alle onzekerheid rond de Britse variant serieus nemen. De huidige lockdown is verschrikkelijk voor ons allemaal. En juist daarom is er veel voor te zeggen dat we, zolang de lockdown duurt, dat we zo lang die lockdown duurt het maximale doen. Tegelijkertijd moet zo’n ingrijpende maatregel wel heel goed worden overwogen. En daarom gaan we nu het OMT een spoedadvies vragen om in kaart te brengen wat een avondklok ons concreet kan opleveren. Of wat eventuele alternatieven zijn. Een kleiner, maar niet onbelangrijk onderwerp is het buitenlandse reisadvies. We zien dat nog te veel mensen te gemakkelijk het vliegtuig pakken. Daarom: blijf in Nederland tot en met maart. Ga niet op reis en boek geen reizen, tenzij het voor werk is met een zeer groot economisch belang of vanwege ernstige familieomstandigheden. Want elke buitenlandse reis is een risico voor uzelf en daarmee voor iedereen in uw omgeving. Tot slot, ik denk dat veel mensen in de Kerstvakantie, net als ik, terug hebben gekeken op een heftig jaar. Ieder van ons heeft inmiddels zijn of haar eigen coronaverhaal. Verdrietige verhalen. Ingrijpende verhalen. Maar ook mooie, warme en hoopgevende verhalen. En nee, het is nog niet voorbij. We moeten volhouden. We moeten vooral nog vaker thuiswerken. Nog beter afstand houden. Nog minder bij elkaar op bezoek gaan. Echt thuisblijven met klachten en zeker na een positieve test. Echt vasthouden aan maximaal met 2 mensen buiten en maximaal 2 gasten thuis. En ja, ook nog zeker drie weken langer in lockdown. Met de start van de vaccinatie is er licht aan het einde van de tunnel, alleen zijn we daar niet vandaag of morgen. Maar we komen hier samen doorheen. Door ons aan de regels te blijven houden en door elkaar te blijven helpen en te ondersteunen. Dat laatste is ongelooflijk belangrijk en daar wil ik vandaag ook mee afsluiten. Gelukkig zien we overal in Nederland prachtige initiatieven, professioneel en vrijwillig. Bijvoorbeeld via de landelijke actie ‘Eén tegen eenzaamheid’. Of denk aan de vrijwilligers van het Rode Kruis, die overal in het land in de bres springen voor dak- en thuislozen. Of denk aan al die honderden lokale initiatieven voor extra huiswerkbegeleiding, sport voor jongeren, vervoer- en boodschappendiensten, vrijwilligers die honden uitlaten – de voorbeelden zijn letterlijk eindeloos. En ik kan alleen maar zeggen: ga daar mee door, want zo halen we samen de eindstreep op de best mogelijke manier. Dank u wel.
20210120@Goedemiddag en dank dat u hier bent. Opnieuw een persconferentie op een wat ongebruikelijke tijdstip. Hugo de Jonge zal u zo meteen uitleggen waarom volgende stappen echt nodig zijn en hoe die ons straks gaan helpen om ons leven weer stap voor stap terug te krijgen, want dat gaat gebeuren. We komen hieruit. Maar eerst moeten we ons nog een keer schrap zetten, nu de Britse coronavariant en andere meer besmettelijke varianten op ons af komen. Alle deskundigen binnen en buiten het Outbreak Management Team waarschuwen voor een derde golf en dat moeten we serieus nemen. En we moeten dus nu het uiterste doen om die derde golf zoveel mogelijk voor te blijven en zo klein mogelijk te houden en tegelijkertijd daarmee ook weer eerder perspectief te krijgen. En ik begrijp: heel Nederland zal vandaag kijken wat de maatregelen zijn. En dat gebeurt op een moment dat we ook allemaal coronamoe zijn. Ik ook. Na 10 maanden van beperkingen gaat het simpelweg onder je huid zitten. Dat is gewoon zo. Het is zwaar en het voelt alsof het alleen maar zwaarder wordt. Maar juist daarom is het belangrijk dat we niet alleen kijken naar de beperkingen van nu, maar ook hoe we, als nu verstandige stappen zetten, eerder ruimte krijgen om dingen weer dingen mogelijk te maken. Ook niet alleen kijken naar de maatregelen, maar vooral ook hoe wij gezamenlijk als samenleving in een optelsom van al onze gedragingen dat virus eronder kunnen krijgen, want dat blijft natuurlijk het grootste risico dat we per maatregel gaan kijken. Dan betekent dat voor de een of voor de ander en hoe ik kan me daar wel of niet toe verhouden, veel belangrijk is die optelsom en ervoor te zorgen dat we inderdaad gezamenlijk dat virus bestrijden. Dat is echt de boodschap die ik vandaag wil onderstrepen. Wat het kabinet vandaag presenteert gaat zonder meer nog één keer weer heel veel van mensen vragen, maar het gaat ons dus ook veel opleveren. Het belangrijkste is dat we vandaag met het voornemen komen voor een avondklok, dus een verbod om buiten te  zijn tussen bepaalde uren, wat een heftige maatregel is. Niemand wil een avondklok. Niemand staat erbij te juichen. Ik niet, Hugo de Jonge niet, het hele kabinet niet, niemand. En natuurlijk kunnen en willen we zo’n ingrijpend besluit nemen zonder parlementaire steun en daarom gaan we ook zo snel mogelijk met de Tweede Kamer over dit voornemen praten en als er dan voldoende steun is dan pas zullen wij een definitief besluit nemen. En daarbij hebben we natuurlijk ook verder gekeken, want het advies wat hebben gekregen van het OMT is buitengewoon helder: doe nu het maximale om klaar te staan voor wat er zo dadelijk op ons afkomt. Vandaar dat we vandaag ook komen met een vliegverbod vanaf  een aantal risicovolle bestemmingen, met een aantal nieuwe verplichtingen voor mensen die naar ons land willen reizen en met een aanscherping voor begrafenissen en aanscherpingen voor thuisbezoek. Maar ik begin met de avondklok. Hoe gaat die er wat ons betreft concreet uitzien? Als de Kamer instemt, dan gaat die avondklok in een paar dagen na het Kamerdebat. Er zijn een paar dagen nodig om dan alles formeel goed te regelen. En dan geldt ie in heel Nederland tussen 20.30 uur ’s avonds en 04.30 uur in de ochtend. Dus tussen 20.30 uur ’s avonds en 04.30 uur in de ochtend. Dat is het voornemen. En dat betekent dat het in principe verboden is tussen deze uren op straat te zijn, behalve als je onder een van de uitzonderingen valt. Deze maatregel geldt net als de andere maatregelen in de lockdown tot en met 9 februari. De avondklok geldt in principe voor iedereen en overal, voor jong en oud, in de steden en op het platteland. En natuurlijk: er zijn uitzonderingen, maar dan geldt wel het principe dat je een door jezelf ondertekende verklaring op zak hebt waarom je buiten bent. En als zo’n verklaring gefalsificeerd is dan is dat natuurlijk een misdrijf. Een belangrijke uitzondering maken we voor het verlenen van dringende medische of andere hulp aan mens en dier, waaronder ook, belangrijk, mantelzorg. Een andere uitzondering geldt voor mensen die per se naar hun werk moeten, bijvoorbeeld verpleegkundigen, politieagenten of mensen die ’s nachts aan de weg werken. Die mensen, die dus voor hun werk op pad zijn, moeten dan ook een werkgeversverklaring bij zich hebben. En je mag in je eentje na 20.30 uur ’s avonds de hond aangelijnd uitlaten. De volledige regeling en de lijst met uitzonderingen en voorwaarden staat straks op rijksoverheid.nl. Een avondklok betekent dus ook dat de supermarkten en andere levensmiddelenwinkels die nu soms nog tot 22.00 uur open zijn, niet allemaal, een beperkt aantal winkels is open tot 22.00 uur, dat ie uiteraard dan ook eerder moeten sluiten. Daarom roep ik iedereen op om wat vaker ’s ochtends de boodschappen te doen, want dan is het een stuk rustiger in de winkels. Wat we met de avondklok willen bereiken is minder groepsvorming, minder reisbewegingen en vooral ook minder thuisbezoek. Minder contacten om daarmee besmetting te voorkomen, want dat is en blijft de essentie. We weten namelijk dat bezoek thuis een belangrijke bron van besmetting is. Daarom ook de aanpassing van het advies over bezoek thuis, dat verandert namelijk van bezoek thuis van 2 personen terug naar 1 persoon. En die regel gaat onmiddellijk in. Dus ontvang thuis niet meer dan 1 bezoeker van 13 jaar of ouder en ga ook zelf bij niet meer dan 1 ander huishouden op bezoek. Met ook hier, als belangrijkste uitzondering, mantelzorgers. Als het nodig is vaker dan 1 keer per dag of met meer mensen langs te gaan bij je bejaarde vader of moeder, bij de zieke of kwetsbare vriend of vriendin, om mantelzorg te verlenen, dan kan dat wel. Ook volgen we het OMT-advies om het aantal mensen op een begrafenis of crematie te beperken. Dat gaat van maximaal 100 naar maximaal 50 personen. Weer: om het aantal contactmomenten te beperken. Ook hierover meer informatie op rijksoverheid.nl en deze maatregel gaat in vanaf aanstaande maandag, dus vanaf 25 januari. Tot slot moeten we in dit stadium ook het maximale doen om te voorkomen dat we nieuwe coronagevallen en nieuwe virusvarianten importeren. Op dit moment moet iedereen die naar ons land reist een negatieve zogeheten PCR-test kunnen overleggen, die maximaal 72 uur oud is. Daar komt nu bij dat we alle reizigers uit alle landen gaan verplichten om vlak voor vertrek naar ons land ook een sneltest te doen, die uiteraard ook negatief moet zijn. Dus een dubbel slot op de deur. We werken daarnaast aan een quarantaineplicht van 10 dagen voor iedereen die vanuit het buitenland naar Nederland komt. En als een test na 5 dagen uitwijst dat je niet besmet bent, dan kan deze termijn daarmee bekort worden.  Daar moeten we de wet voor aanpassen en dat kost een paar weken. Daarom in de tussentijd komt er met ingang van aanstaande zaterdag een vliegverbod voor vluchten uit landen die het meeste risico opleveren. Dat zijn voor nu het Verenigd Koninkrijk, Zuid-Afrika en alle landen uit Zuid-Amerika. Dus een vliegverbod vanaf aanstaande zaterdag voor het Verenigd Koninkrijk, Zuid-Afrika en alle landen uit Zuid-Amerika. Ook hier een zeer beperkt aantal uitzonderingen, bijvoorbeeld voor vrachtvluchten, voor mensen die om medische redenen moeten reizen en, zo nodig, voor repatriëring van Nederlandse burgers, waar de uitzondering die er was voor zakenreizigers die vervalt en ook een aantal andere uitzonderingen vervalt. Voor journalisten en topsporters blijft die bestaan. Tot zover het wat en het hoe. 
20210202@Goeienavond. We zitten in een spannende en ook onzekere fase van de coronacrisis. Daarover wil ik u graag vandaag bijpraten. Waar zitten die onzekerheden? Waar staan we nu met het virus? En wat betekent dat voor de huidige maatregelen, inclusief de avondklok? Vervolgens komt Hugo de Jonge aan het woord over iets dat nog belangrijker is, namelijk de weg terug naar een zo normaal mogelijk leven. We willen daar als kabinet zo duidelijk mogelijk over zijn, maar ook zo eerlijk mogelijk. Want we snakken allemaal naar zekerheid. Naar een duidelijk plan. Dan kan dit weer, dan kan dat weer. Maar de realiteit is dat 100% procent zekerheid niet is te geven, hoe graag we dat ook zouden willen. Wat we wel kunnen doen, is laten zien welke richting het opgaat als we de regels blijven volgen, als we meer testen en als er meer mensen zijn gevaccineerd. Dat hebben we gevat in een aangepaste routekaart, waarover dus zo meer van Hugo de Jonge. Maar ik begin in het hier en nu, bij het grote dilemma waar we weken continu mee worstelen. Namelijk dat de besmettingscijfers langzaam maar zeker dalen, dat ook het aantal mensen met corona in de ziekenhuizen weliswaar langzaam, maar ook iets daalt. Maar dat alle doorrekeningen wijzen op een derde golf die onvermijdelijk op ons af lijkt te komen. Met als belangrijkste oorzaak: de Britse variant van het coronavirus. Ik ga u niet overvoeren met cijfers, maar ik ontkom er niet aan om er wel 3 te noemen. 1: Op dit moment is al twee derde van alle nieuwe besmettingen in ons land van de Britse soort. 2: De laatste wetenschappelijke inzichten zijn dat de Britse variant ongeveer anderhalve keer besmettelijker is dan de klassieke, de oude variant. En 3: het laatste bekende R-getal van de oude variant staat op ongeveer 0,85 en dat betekent dat het virus wordt teruggedrongen. Maar het laatst bekende R-getal van de Britse variant staat op bijna 1,3, wat betekent dat het aantal besmettingen per week verdubbelt. Wat we dus zien is dat de Britse variant het razendsnel overneemt. De spagaat waarin we zitten is dat de cijfers zich op zich best goed ontwikkelen, wat zonder Britse variant versoepelingen mogelijk zou maken. Maar om die snelle opkomst van de Britse variant kunnen we niet heen. En we weten dat we straks de rekening gepresenteerd krijgen voor te veel optimisme nu. En dat is wikken en wegen. Want hoe vergelijk je bijvoorbeeld het gevaar van leerachterstanden bij kinderen met alle economische belangen, of met de dreiging van meer druk op de zorg, meer uitgestelde operaties of meer mensen die overlijden aan corona? Al met al zijn we in onze discussies zondag in het Catshuis en vandaag in het kabinet tot de conclusie gekomen dat het onvermijdelijk is de huidige lockdown bijna helemaal te verlengen tot ten minste 2 maart. Op 23 februari wegen we dat opnieuw en is er een nieuwe persconferentie. We gaan wel een paar dingen veranderen voor het primair onderwijs en de kinderopvang, en voor winkels. En we hebben ook stilgestaan bij de avondklok. Over elk van deze drie onderwerpen wil ik kort iets zeggen. Openstelling van het onderwijs Allereerst de openstelling per 8 februari van het primair onderwijs en de kinderopvang. Dit is een belangrijk besluit voor ongeveer 450.000 kinderen in de opvang en 1,5 miljoen kinderen in het primair onderwijs en natuurlijk ook hun meesters en juffen. Op school leren kinderen nu eenmaal het beste. Dit is ook zo’n besluit waar je alle belangen zorgvuldig moet wegen.  Vooral de belangen van de kinderen natuurlijk, maar ook die van de ouders, de leraren en de pedagogisch medewerkers, maar ook de scholen en kinderopvangorganisaties. Uit onderzoek van het Outbreak Management Team blijkt dat kinderen individueel minder bijdragen aan de verspreiding van het virus dan volwassenen. En, dat geldt ook voor de Britse variant. Ook hebben we gezien, toen de scholen en kinderopvang nog open waren, dat het aantal besmette leraren en pedagogisch medewerkers klein is. Meestal krijgen volwassenen het virus van andere volwassenen, niet van kinderen. Om de risico’s in de klas voor leraren zo klein mogelijk te maken, verbinden we aan openstelling een paar strikte voorwaarden. Bijvoorbeeld dat bij één positieve test van één kind de hele klas of groep inclusief de leraar in quarantaine gaat en zich op dag 5 laat testen. Dat is ingrijpend, maar zo’n slot op de deur is echt nodig. Die voorwaarden gaan we samen met veel meer en intensiever testen, ook met sneltesten, en samen met een aangescherpt bron-en contactonderzoek vormgeven.  Zo kunnen het primair onderwijs en de kinderopvang zo op een verantwoorde manier weer open, voor kinderen, voor leraren en voor pedagogisch medewerkers. Natuurlijk roept dit besluit meteen de vraag op: wat gebeurt er met de buitenschoolse opvang? En hoe zit het met het voortgezet onderwijs? En daarover kan ik kort zijn. Op de BSO’s komen vaak kinderen van verschillende scholen bij elkaar en dat is voorlopig echt te risicovol. Uiteraard blijven de BSO’s wel gewoon open voor de noodopvang. En als het kan, gaan natuurlijk ook de middelbare scholen zo snel mogelijk weer open. Maar dat zal in ieder geval niet voor 1 maart zijn, dus na de voorjaarsvakantie, en altijd op anderhalve meter afstand. Een aantal middelbare scholen onderzoekt op dit moment al in de praktijk hoe de combinatie sneltesten en onderwijs op anderhalve meter het makkelijker zou kunnen maken de scholen weer te openen. Dat gaan we de komende tijd allemaal heel nauwgezet volgen en afwegen en dan nemen we op 23 februari een besluit. Detailhandel En dan ten tweede: de detailhandel. We hebben op 19 december alle niet-essentiële winkels gesloten. Dat was en is een óngelooflijk hard gelag voor alle winkeliers, klein en groot. En het is ook gewoon vervelend voor ons allemaal, als consumenten. Sindsdien is er natuurlijk veel overleg geweest met de sector en ook binnen het kabinet. En één van de opties die daarbij steeds op tafel kwam was het zogeheten ‘click and collect’, zoals dat in veel andere landen bestaat. Ofwel in goed Nederlands: bestellen en afhalen. We hebben aan het Outbreak Management Team gevraagd hoe groot de risico’s daarvan zijn. En het antwoord komt samengevat hierop neer dat die risico’s klein zijn, als de voorwaarden zo streng zijn dat het niet te druk kan worden in de winkelstraten. Dat betekent dat winkels gesloten blijven, maar dat we wel deze aanpassing aan de lockdown willen doen. Vanaf 10 februari wordt bestellen en afhalen mogelijk voor alle winkels en alle producten. Je nieuwe hardloopschoenen bij je lokale hardloopwinkel, dat nieuwe boek bij je lokale boekwinkel of die nieuwe broek bij je favoriete kledingzaak – dat kan dan weer. Maar je bestelt vanuit huis, online of telefonisch het afhaalpunt is buiten, je kunt je spullen alleen afhalen als een bepaald tijdslot aam je is gegeven, in je eentje, er zit minimaal 4 uur tussen bestellen en afhalen, om funshoppen tegen te gaan, en natuurlijk gelden de anderhalve meter afstand en alle andere basisregels. Dat zijn harde voorwaarden. En wie er niet aan voldoet en bijvoorbeeld toch klanten toelaat in de winkel, die wordt gesloten. Avondklok Ten derde: de avondklok. Die is nu zo’n anderhalve week oud. De avondklok is bedoeld om het virus een extra tik, een extra duw naar beneden te geven. Op woensdag 10 februari om half 5 in de ochtend loopt de avondklok af. Toen we het besluit over de avondklok namen, wisten we al dat we vandaag nog niet konden zeggen in welke mate de avondklok effect heeft op het virus. Want dat duurt minimaal twee weken. Maar wat we wel zien, is dat het na 9 uur ’s avonds stil is op straat, overal in Nederland. Ook weer het zoveelste bewijs dat het overgrote deel van de mensen zich aan de regels houdt, omdat we ons realiseren dat ze nodig zijn. Vanwege de grote zorg over de Britse variant vragen wij nu het Outbreak Management Team aan ons, op basis van de laatste cijfers en de meest actuele kennis opnieuw te adviseren over het hele pakket aan maatregelen. Dat advies verwachten we eind deze week en dan zullen we opnieuw de balans opmaken. We moeten steeds naar bevind van zaken handelen. En dat brengt mij terug op het punt waar ik mijn verhaal mee begon. Bij de onzekerheid en de dillema’s. Bij de verantwoordelijkheid die we hebben op basis van steeds weer nieuwe informatie beslissingen te nemen en vooruit te kijken. 
20210223@Goedenavond. Komende zaterdag, dat is 27 februari, is het op de kop af een jaar geleden dat de eerste officiële Nederlandse coronapatiënt bekend werd. Een jaar al. En achteraf weten we dat dit eerste geval een begin was van een bizarre periode, die nog altijd niet ten einde is. En nu, een jaar later. We zijn op weg naar betere tijden. We zijn op weg naar een stapsgewijze opening van de samenleving – onderwijs en horeca, sport en cultuur, winkels, werk en vakantie. Dat perspectief is er. En daarover zo meer van Hugo de Jonge: Over de weg naar meer ruimte en minder beperkingen. Maar voor nu zitten we nog in een ongelooflijk lastige fase. Met aan de ene kant al maandenlang een hoge druk op de ziekenhuizen en op de verpleeghuizen. Met de opmars van de Britse coronavariant, die besmettelijker is dan de klassieke variant. En met een derde golf die volgens deskundigen onvermijdelijk is. De cijfers, die stijgen alweer. Dat is de ene realiteit waarmee we om moeten gaan. Maar er is ook een andere realiteit, die steeds meer aandacht vraagt. Want hoe langer deze crisis duurt, hoe zwaarder het ons valt. Dat geldt voor ons allemaal en voor sommige groepen in het bijzonder. Daar moeten we gewoon eerlijk over zijn. We zijn het aardig zat aan het worden. Hoe dringend alle maatregelen ook nodig zijn, de economische, de sociale en de psychologische gevolgen die tellen op. Leerachterstanden, eenzaamheid en depressie onder ouderen én jongeren, horecaondernemers en winkeliers die het water aan de lippen staat – of daar al overheen. We kennen allemaal te veel voorbeelden. En we proberen als kabinet die negatieve gevolgen natuurlijk zo klein mogelijk te houden – met de economische steunpakketten, met extra aandacht en geld voor onderwijs en ook met extra steun voor heel veel sociale en maatschappelijke initiatieven. Maar toch… Het schuurt en het knelt. Het piept en het kraakt. Ik denk dat iedereen dat herkent in zijn eigen omgeving. En het is ook wat belangrijke adviseurs als het Sociaal en Cultureel Planbureau, het Planbureau voor de Leefomgeving en het Centraal Planbureau ons vertellen, onderbouwd met stevige analyses en cijfers. Daar kunnen en daar willen we natuurlijk niet omheen. Op zijn Hollands gezegd: het moet wel vol te houden zijn. Daarom denken we nu in een fase te komen waarin we bereid moeten zijn een klein beetje meer risico te nemen. Weliswaar beperkt en weloverwogen, maar met de Britse variant in het achterhoofd wel degelijk een risico. Dat betekent dat we onder voorwaarden weer een paar dingen mogelijk willen maken die maatschappelijk gezien hopelijk een positieve impact gaan hebben. Het gaat voor nu om vier dingen. De openstelling van het voortgezet onderwijs en de gedeeltelijke openstelling van het middelbaar beroepsonderwijs.  Contactberoepen zoals de kapper weer mogelijk maken. Winkelen op afspraak. En een verruiming van het buitensporten voor jongeren en jongvolwassenen tot 27 jaar. En ik zal deze punten zo apart toelichten. Maar eerst wil ik dit zeggen. We doen hiermee iets heel spannends – zo voel ik dat ook zelf. Verruiming is in deze fase niet gratis en ook niet onomkeerbaar. We zullen er alles aan doen het onderwijs niet nog een keer te moeten sluiten. Het maatschappelijk belang daarvan is simpelweg te groot en dat kunnen we de kinderen, de jongeren, hun ouders en hun docenten eigenlijk niet aandoen. Maar als over een paar weken de cijfers onverhoopt weer door het dak gaan, liggen alle andere opties van aanscherping wel weer op tafel. En natuurlijk willen we dat niet. We willen juist stap voor stap meer ruimte geven aan alle sectoren, bijvoorbeeld ook het theater en de bioscopen, of sportscholen en horeca. En daarom wil ik vandaag met elke Nederlander persoonlijk de afspraak maken dat de extra risico’s die we nu nemen ook betekenen dat u en ik ons extra goed aan de basisregels gaan houden. Bij extra ruimte hoort extra verantwoordelijkheid voor ons allemaal. We weten dat de meeste mensen de regels nog steeds goed navolgen. En we weten ook dat het niet altijd vanzelf gaat. Maar ik zeg tegen iedereen die kijkt: uw gedrag doet ertoe. Het doet er echt toe dat u zo vaak mogelijk uw handen wast, dat u anderhalve meter afstand houdt, zoveel mogelijk thuiswerkt en in de trein of de supermarkt het mondkapje draagt. Het doet ertoe dat u thuisblijft bij klachten en dat u zich laat testen, ook bij milde klachten. Ook als je al 3 keer getest bent. Ga bij de minste twijfel naar de teststraat. En het doet er zeker toe dat u bij een positieve test thuisblijft en dat ook uw huisgenoten thuisblijven. We weten op dit moment dat 1 op de 4 mensen met een positieve testuitslag toch ‘even’ naar de supermarkt gaat of ‘even’ de hond uitlaat en dat is natuurlijk zonder meer echt gevaarlijk. Terwijl als iedereen zich aan de afspraken zou houden, we misschien best nog wat meer risico zouden kunnen nemen. Ons gedrag doet er dus toe. Het tweede waar ik heel duidelijk over wil zijn, is dat we deze verruimingen, deze risico’s, vandaag alleen aandurven met de bestaande maatregelen, dus ook de avondklok en het dringende advies per dag maximaal 1 gast thuis te ontvangen, hoe lastig dat ook is. Alle maatregelen die we vandaag verlengen, gelden tot en met 15 maart, de avondklok tot half 5 in die ochtend. Op maandag 8 maart, dus een week eerder, is er dan een nieuwe persconferentie waarin we besluiten nemen over de periode na 15 maart. In het coronabeleid gaat het steeds om een weging van ongelijksoortige belangen. En in die afweging vinden we, luisterend naar alle deskundigen, ook luisterend naar de burgemeesters in het veiligheidsberaad, dat het maatschappelijk belang van versoepeling voor jongeren en het welzijn van ons allemaal op dit moment zwaar weegt. En daarom vandaag de vier verruimingen, te beginnen met het voortgezet onderwijs en het mbo. Volgens het Outbreak Management Team is dit veilig en verantwoord voor leerlingen en docenten. School is voor jongeren om meerdere redenen heel belangrijk, voor hun toekomst, onderwijskundig, sociaal en emotioneel. Ik ben dus blij te kunnen zeggen dat per 1 maart de scholen voor het voortgezet onderwijs weer open kunnen, zij het wel onder voorwaarden, net zoals eerder bij het basisonderwijs. Ik noem de belangrijkste. Als regel geldt dat leerlingen minimaal 1 dag per week naar school gaan en zoveel meer als mogelijk is en verantwoord is. Als regel geldt de anderhalve meter afstand, met als belangrijkste uitzondering het voortgezet speciaal onderwijs. En als een leerling of docent positief wordt getest, dan gelden net als in het primair onderwijs duidelijke afspraken voor testen, voor quarantaine, voor mensen die nauw contact met deze persoon hebben gehad. Ook het middelbaar beroepsonderwijs kan per 1 maart gedeeltelijk weer open. Hier geldt als regel dat alle leerlingen op alle niveaus vooralsnog 1 dag per week naar school gaan. Uiteraard ook onder vergelijkbare voorwaarden als in het voortgezet onderwijs. En voor alle duidelijkheid: alle eerder gemaakte uitzonderingen, zoals voor praktijkonderwijs en onderwijs aan examenklassen, blijven natuurlijk gewoon van kracht, zowel in het voortgezet onderwijs als in het mbo. Ten tweede de contactberoepen. Die kunnen vanaf 3 maart de deuren weer openen. Dus niet alleen de kappers gaan weer open, maar ook de nagelstudio’s, schoonheidssalons, de massagepraktijken, rijscholen, de chiropractor en andere contactberoepen. Eén groep is uitgezonderd, namelijk de sekswerkers. Uiteraard is bij al deze contactberoepen reserveren en een checkgesprek vooraf verplicht om zeker te weten dat klanten geen klachten hebben. We denken dat het openstellen van deze beroepen belangrijk is, natuurlijk voor de ondernemers maar zeker ook voor het welzijn van al hun klanten – wij allemaal dus. En omdat het gaat om 1 op 1 contacten in een gecontroleerde omgeving die bovendien niet dagelijks plaatsvinden, zijn de risico’s op overdracht beperkt. Het derde punt, winkelen op afspraak, komt bovenop de mogelijkheid van bestellen en afhalen in winkels. Concreet wordt het vanaf 3 maart mogelijk in de winkel klanten te ontvangen die zich minimaal 4 uur van tevoren hebben aangemeld. Per verdieping mogen maximaal twee klanten tegelijk naar binnen. Hoe vaak dat kan, is aan de winkelier, maar maximaal 6 keer per uur, dus in 'time slots' van minimaal 10 minuten. Uiteraard geldt de mondkapjesplicht en de anderhalve meter. Vooral voor de kleinere winkelier leidt dit hopelijk weer tot iets meer lucht. Voor ons allemaal betekent het dat het weer mogelijk wordt die schoenen of jas te passen of die bank uit te proberen. We beseffen natuurlijk dat winkelen op afspraak voor het grootwinkelbedrijf weinig soelaas biedt, en daarom zijn we met deze bedrijven in gesprek over welke steun eventueel nodig is. Tot slot: het verruimen van de mogelijkheden voor buitensport voor jongeren tot 27 jaar, vanaf 3 maart. Nu is dat nog tot 18 jaar. Dat betekent dat iedereen tot 27 bij zijn of haar eigen club, ook bij de studentensportverenigingen, weer buiten kan sporten – niet in competitieverband, maar wel met het eigen team binnen de eigen club. Zeker nu het voorjaar zich aandient, denken wij dat dit belangrijk is voor deze groep, die het gewoon al heel moeilijk heeft, en dat het hier ook echt kan helpen. Daarom doen we het en daarom durven we het. Maar ik zeg nog een keer: het blijft ongelooflijk spannend wat we vandaag doen, ook al lijken het misschien kleine stappen. Dat moeten we ons heel goed realiseren. Juist daarom zijn die basisregels zo belangrijk. En juist daarom is het zo belangrijk dat we vol doorgaan op de weg waar Hugo de Jonge u nu over zal bij praten. De weg die via testen en vaccineren hopelijk leidt naar een zomer met veel minder beperkingen.
20210308@Goedenavond. Als de verwachting uitkomt dat aan het begin van de zomer iedereen in ons land die dat wil minstens 1 keer is gevaccineerd, dan is dat het moment waarop we eindelijk weer grote stappen kunnen zetten in de richting van het normale leven. Dan kan en mag misschien nog niet alles, maar wel veel. Het klinkt na een jaar corona bijna onwerkelijk, maar daar mogen we zo langzamerhand van uitgaan. Dan is corona nog steeds onder ons, maar niet meer allesbepalend voor ons leven. Je kunt zeggen: dat is al over 4 maanden. Maar het is ook pas over 4 maanden. Want als je om je heen kijkt, als je met mensen spreekt, als je de impact van corona op jongeren op je in laat werken, als je de kaalslag en ellende bij veel bedrijven ziet, dan is het volstrekt duidelijk dat we de lockdown in deze vorm niet nog 4 maanden volhouden. We moeten ons dus op weg naar de eindstreep, op weg naar het moment dat we gaan leven met het virus, steeds blijven afvragen: wat kan er nu al, op een veilige en verantwoorde manier? Onder welke voorwaarden en bij welke stand van de epidemie kunnen we bepaalde activiteiten weer mogelijk maken? Wat kunnen we daar extra voor doen, bijvoorbeeld met sneltesten, en welke risico’s durven we aan? Dat is de hoofdvraag geweest in onze overleggen van de laatste dagen. En eigenlijk zijn we daar al 2 weken geleden mee begonnen, toen we met de openstelling van het voortgezet onderwijs en de kappers, en met het winkelen op afspraak bewust risico’s hebben genomen. Gewoon omdat we zien dat het steeds lastiger wordt om het allemaal vol te houden. De besmettingscijfers en de bezetting in de ziekenhuizen zijn nu al een paar weken stabiel op een te hoog niveau en we zien ook dat mensen bijvoorbeeld veel moeite hebben met de 1 bezoekerregeling en het ook steeds moeilijker vinden om de basisregels na te leven. Op basis van die cijfers en alle doorgerekende prognoses zegt het Outbreak Management Team: het is niet verstandig nu nieuwe versoepelingen aan te kondigen vanaf 16 maart. En dat advies volgen we op. Met dien verstande dat we hebben besloten nu wel een paar correcties en kleine aanpassingen op de huidige maatregelen door te voeren, omdat dat logisch en omdat dat verstandig is. Die correcties en kleine aanpassingen zal ik zo toelichten. En vervolgens zal Hugo de Jonge met u vooruitkijken richting Pasen, wanneer we hopen een paar nieuwe stappen te kunnen zetten om het land verder van slot te halen en jongeren en ondernemers, zoals in de horeca, weer meer ademruimte te geven. Welke stappen dat zijn en onder welke voorwaarden en bij welke stand van de epidemie wij denken dat dat verantwoord is, dat hoort u zo van hem. Ik wil graag eerst nog eens onderstrepen hoe ongelooflijk goed en hoe ongelooflijk hard er door allerlei sectoren wordt gewerkt om een veilige en verantwoorde manier weer open te kunnen. In de horeca, in de festival- en evenementenbranche, de reiswereld, de theaters en de musea, het onderwijs – echt overal liggen de plannen klaar of zijn die plannen vergaand in de maak. En dat perspectief is ook keihard nodig. Want zeker in de bedrijven zien we dat het water veel ondernemers aan de lippen staat. De nood is hoog, de verhalen zijn hartverscheurend, de reserves zijn op. En ik realiseer me heel goed hoe frustrerend het moet zijn dan steeds weer te horen dat 1 veilig terras, 1 veilige reis, 1 veilige zaal misschien geen probleem zou zijn, maar dat alle terrassen, zalen en vakanties samen in de optelsom wel problemen opleveren die we in de ziekenhuizen nu niet aan kunnen. Dat is frustrerend. Maar ik zeg u vandaag: het kantelpunt nadert dat het vaccin de overhand krijgt over het virus en dat er dus weer meer mogelijk wordt. En dan moeten we daar voor klaar staan. En ik zeg u ook dat we de komende dagen alle economische steunpakketten opnieuw tegen het licht houden om te kijken waar we meer of waar we langer kunnen helpen. En dan: de situatie vanaf dinsdag 16 maart. Het belangrijkste is dat we huidige maatregelen verlengen tot en met dinsdag 30 maart, inclusief de avondklok, die doorloopt tot de ochtend van woensdag de 31e. Voor de drie dagen van de verkiezingen, op maandag 15, op dinsdag 16 en op woensdag 17 maart gelden een paar uitzonderingen. Want de avondklok kan en mag vrije verkiezingen natuurlijk niet in de weg staan. Wie als ambtenaar of als vrijwilliger bij de verkiezingen betrokken is, krijgt van zijn of haar gemeente een schriftelijk bewijs. En wie echt pas tegen 9 uur ’s avonds kan stemmen of wie wil kijken bij het tellen op woensdag 17 maart, kan daar gewoon ongehinderd dat doen en dan ook ongehinderd naar huis. De mededeling dat iemand op dat moment van een stembureau komt, volstaat die dagen voor de handhaving. Deze uitzonderingen gelden natuurlijk alleen voor activiteiten die horen bij die verkiezingen. Het is dus niet de bedoeling daarna met een paar vrienden in het Vondelpark af te spreken. Een kleine aanpassing doen we op zwemlessen en afzwemmen voor kinderen tot en met 12 jaar. Dat is vanaf dinsdag 16 maart weer mogelijk, vooral vanwege de veiligheid, ook met het oog op het feit dat de zomer in aantocht is. Natuurlijk zijn er wel een paar voorwaarden. De belangrijkste zijn: bij klachten blijven de kinderen thuis, ouders wachten tijdens de les buiten en de kleedkamers zijn open maar de douches niet. Een andere kleine aanpassing geldt voor het buitensporten vanaf 27 jaar. U hebt misschien ook de berekeningen gezien dat we gezamenlijk miljoenen coronakilo’s zijn aangekomen. Omdat er weinig dingen gezonder zijn dan samen sporten, en dan denk ik ook aan de geestelijke volksgezondheid, wordt het vanaf dinsdag 16 maart mogelijk met maximaal 4 mensen vanaf 27 jaar in de buitenlucht te sporten, op anderhalve meter en georganiseerd op een sportaccommodatie. Het is een kleine aanpassing die ook weer een verschil kan maken. Het volgende punt: in het voortdurende overleg met de winkeliers en hun organisaties komt steeds weer terug dat die 2 klanten per verdieping voor grotere winkelpanden echt een te grove norm is. We hebben dat natuurlijk besloten om de risico’s op besmetting zo klein mogelijk te maken, maar dat kan ook op een andere manier. Vanaf dinsdag 16 maart geldt daarom het volgende. Voor kleine winkels met een oppervlakte tot 50 vierkante meter verandert er niets en geldt een maximum van 2 klanten. Daarboven gaat de norm gelden van 1 klant per 25 vierkante meter, met een maximum van 50 klanten tegelijk per winkel. En natuurlijk blijft gelden: 'timeslots' van minimaal 10 minuten, winkel alleen en minimaal 4 uur tussen het maken van de afspraak en het winkelen zelf. Het reisadvies voor het buitenland dat nu geldt tot en met woensdag 31 maart, verlengen we met 2 weken, tot en met donderdag 15 april. Het dringende advies blijft daarmee: blijf in Nederland, ga niet op reis. Op 23 maart, op de volgende persconferentie, zullen we een apart reisadvies uitbrengen voor de meivakantie en hopelijk kunnen we dan ook al iets zeggen over de zomervakantie. Want laten we eerlijk zijn: daar snakken we allemaal naar, naar er even tussenuit, even een andere omgeving, even een andere cultuur. Laten we hopen dat er tegen die tijd ook op dit punt weer iets meer kan. Tot zover de belangrijkste besluiten voor de korte termijn. Maar veel belangrijker is natuurlijk: hoe denken we, hoe hopen we dat de wereld er over een paar weken uitziet? En ik wil hier nog maar eens een keer onderstrepen: dat hebben we, u en ik, voor een flink deel zelf in de hand. Als we de basisregels volgen, dan kan er meer. Het allerbelangrijkste is: thuisblijven bij klachten en testen, handen wassen en natuurlijk: anderhalve meter afstand houden. 
20210323@Goedenavond. Je hoort vaak: ‘De mooiste tijd van het leven is altijd nu.’ En dat is vaak waar, maar op dit moment ben ik toch geneigd te zeggen dat de mooiere tijden nog even voor ons liggen. Die mooiere tijden breken aan als straks, op weg naar de zomer, mensen met een kwetsbare gezondheid en 60-plussers zijn gevaccineerd. Dat is het moment waarop ook echt weer meer kan. Hoe we de weg daar naartoe in de tijd voor ons ligt en wat dat betekent voor de stappen die we in de komende weken nog hopen te kunnen zetten, daarover hoort u zo meteen meer van Hugo de Jonge. Maar eerst het minder goede nieuws van vandaag. U weet dat we twee weken geleden hoopten om vóór Pasen een paar kleine versoepelingen door te kunnen voeren. Onder een aantal voorwaarden. We hebben toen gesproken over de terrassen beperkt openstellen, over nog wat meer ruimte voor winkels en over een gedeeltelijke heropening van het hoger onderwijs. Maar alleen als het R-getal rond de 1 zou blijven, of liever nog iets daaronder natuurlijk, en als ook de cijfers in de ziekenhuizen stabiel zouden blijven. En nu, twee weken later, moeten we vaststellen dat dat niet het geval is. Integendeel, de besmettingscijfers zijn in de tussentijd flink omhoog gegaan, in de ziekenhuizen liggen ook weer meer coronapatiënten en het R-getal zit duidelijk boven de 1. Dat is de zorgelijke realiteit van vandaag en daarom kunnen we op dit moment geen maatregelen loslaten. Dat betekent dat we de huidige maatregelen in principe met drie weken verlengen tot en met dinsdag 20 april. Met één kleine aanpassing. Voor de avondklok geldt dat het verstandig is de begintijd een uur op te schuiven als de zomertijd ingaat en het dus ’s avonds langer licht is. Dat was het dringende advies van de burgemeesters in het Veiligheidsberaad en ook van de politie, in verband met de handhaving. Concreet betekent dit dat de avondklok vanaf woensdag 31 maart geldt van 10 uur ’s avonds tot half 5 ’s ochtends. En voor de rest blijft alles zoals het nu is. En dan is er op dinsdag 13 april een nieuwe persconferentie. En ik begrijp: dit valt gewoon tegen. Ik snap het ongeduld. En we zien ook maatschappelijke onrust. Maar tegelijkertijd zie ik ook lokaal de grote inspanningen van burgemeesters om de rust te bewaren. En dat is belangrijk. Voor ons allemaal. En het is ook een verantwoordelijkheid van ons allemaal. We moeten dit samen blijven doen. Ik wil vandaag drie meer algemene opmerkingen maken. Ten eerste dat we natuurlijk blijven kijken naar wat er wél kan en wat er nodig is. En dat mag ook van ons verwacht worden, dat we op basis van de cijfers, continu en heel zorgvuldig kijken naar de mogelijkheden om maatregelen los te laten. Of misschien wel juist of er toch nog strengere maatregelen nodig zijn. Het kan allebei. Want in alle modellen zitten nu eenmaal grote onzekerheden. Dat betekent dat het tegen kan vallen, maar ook dat het mee kan vallen. Dus als bijvoorbeeld over een week blijkt dat de cijfers toch weer meevallen, dan zullen we niet aarzelen onze voornemens met de terrassen, de winkels en het hoger onderwijs weer naar voren te halen. Dan kunnen en zullen we snel handelen. En natuurlijk kijken we vervolgens ook heel breed naar alle sectoren en naar alle activiteiten die we allemaal zo snel mogelijk weer willen ondernemen. Van de binnensport tot de restaurants, van festivals tot cafés, van theaters tot bioscopen en van elke dag weer naar school tot de vraag wanneer we weer op vakantie kunnen en waar dan naar toe. En dat is meteen mijn tweede punt:  het internationale perspectief. Nederland blijkt deze dagen opnieuw geen eiland te zijn. Met andere woorden: de ontwikkeling rond de derde golf in Nederland lijkt op wat we ook in de buurlanden zien. We zitten in hetzelfde schuitje. Parijs en andere delen van Frankrijk zijn bijvoorbeeld alweer in een strenge lockdown gegaan. Daar mag je nu niet verder dan 10 kilometer van je eigen huis reizen. In Duitsland is de lockdown gisteravond, gisternacht weer met een paar weken verlengd, terwijl de besmettingscijfers in Duitsland duidelijk en beduidend lager zijn dan bij ons. En natuurlijk is gedeelde smart in dit geval geen halve smart, maar het is toch goed dat we ons blijven beseffen dat ons dit niet alleen in Nederland treft. Vanwege de internationale situatie hebben we geen andere keus dan het huidige reisadvies te verlengen tot en met zaterdag 15 mei. Het dringende advies voor de meivakantie is dus: blijf in Nederland, ga niet op reis naar het buitenland. Voor de zomervakantie kunnen we nu nog geen advies geven – dat volgt zo snel mogelijk. Maar we hebben wel goede hoop hebben dat er dan weer meer kan. En dat is belangrijk. Voor de mensen die op vakantie willen, maar ook voor de hele reisbranche die klaar staat ons een zorgeloze tijd te geven. Iets wat we allemaal goed kunnen gebruiken. En dat brengt mij bij mijn derde en laatste punt: dit is natuurlijk opnieuw een enorme domper voor alle instellingen en studenten in het hoger onderwijs, voor de horeca, de detailhandel, maar ook voor al die andere bedrijven en organisaties en ook instellingen die nog maar 1 ding willen – en dat is heel begrijpelijk: Weer opengaan. Aan het werk. Ondernemen. Gasten ontvangen. Klanten helpen. Publiek vermaken. Onderwijs geven. Een reis aanbieden. En vult u zelf maar in. En ja, dan is de zomer heel  ver weg. En daarom wil ik vandaag  een paar dingen zeggen tegen al die ondernemers en hun medewerkers die vandaag opnieuw een teleurstelling moeten verwerken, ondernemers die het water financieel en vaak ook emotioneel aan de lippen staat. Het kabinet houdt – zoals steeds – de vinger aan de pols met de steunpakketten. Daar gaan we niet van de ene op de andere dag mee stoppen. We zeggen dus straks niet ineens: u zoekt het maar uit. Wat we verder zien is dat veel ondernemers worstelen met hoge coronaschulden, met problemen in de kaspositie van hun bedrijven maar ook met grote gaten in het eigen vermogen. Daarom werken Wopke Hoekstra, Wouter Koolmees en Bas van ’t Wout, samen met werkgevers en de vakbonden, aan een plan om bedrijven verder te helpen door deze crisis heen en daarna een goede start te maken. En voor ons allemaal blijft gelden: we kunnen deze lastige tijd met elkaar inkorten. We kunnen de huidige prognoses verslaan en eerder terug naar het normale leven. Als we ons aan de basisregels houden. En ik zeg dat niet om iemand ook maar iets te verwijten. Het is logisch dat we het zat zijn en het is alleen maar menselijk dat we het leven met zoveel beperkingen en met de finish in zicht steeds zwaarder gaan vinden. Maar de feiten zijn dat niet meer dan ongeveer de helft van de mensen nog thuisblijft bij klachten en zich laat testen. Minder dan de helft zegt nog heel vaak de handen te wassen en de anderhalve meter wordt ook steeds moeilijker. Nogmaals, dat is begrijpelijk, het is alleen maar menselijk, maar het is ook een belangrijke reden waarom die laatste meters zo ongelooflijk moeilijk zijn. De basis is en blijft hetzelfde. Als je je handen wast, afstand houdt en bij klachten binnen blijft en je laat testen, dan help je de horeca, dan zorg je dat het onderwijs verder open kan en voorkom je besmettingen in je familie en in je vriendenkring. Dus van mij nog een keer de oproep de basisregels in acht te nemen. We hebben dat eerder gedaan. We hebben de derde golf een stuk voor ons uit weten te schuiven. En we kunnen dat nog een keer, daar ben ik van overtuigd. Ons eigen gedrag blijft de snelste weg naar versoepeling. Dank u wel. 
20210413@Goedenavond, Gisteren kwam op een van de social mediakanalen een bericht voorbij komen dat volgens mij precies samenvat waar we nu staan. Het was afkomstig van een ziekenhuisbestuurder, die schreef de afgelopen weken in twee werelden te hebben geleefd: de wereld buiten en de wereld binnen het ziekenhuis. Buiten het ziekenhuis zag hij vooral mensen die zich aan het verheugen waren op de terrassen, concerten en ook gewoon weer samen kunnen zijn. Terwijl in de wereld binnen het ziekenhuis iedereen bezig is met het opvangen van de derde golf en, zeg ik erbij, met het voorkomen van code zwart - het moment dat alle bedden vol liggen en de ziekenhuizen uiteindelijk ‘nee’ moeten verkopen. En wat schrijft deze ziekenhuisbestuurder dan? Het volgende: ‘Je kunt commentaar hebben op de besmettingscijfers en de R-waarde, maar feit is dat de ziekenhuizen weer net zo vol liggen als tijdens de eerste golf. Feit is dat de planbare zorg vrijwel volledig is afgeschaald. Feit is dat elke dag mensen doodgaan op de IC aan Covid, ook te vaak mensen van beneden de 60’. Einde citaat. Ik vind dat beeld van die twee werelden ook persoonlijk heel herkenbaar. Want het is precies waar we als kabinet mee worstelen in het Catshuis en bij onze andere overleggen. Iedereen ziet: de situatie in de zorg is nijpend. Ook omdat het ziekteverzuim na meer dan een jaar corona schrikbarend hoog is. Mensen in de zorg lopen op hun tandvlees. En dat is ook logisch, met inmiddels weer zo’n 2500 coronapatiënten in het ziekenhuis, waarvan ongeveer 800 op de intensive care. En met 160.000 besmettelijke mensen in ons land, net zoveel als op de top van de eerste golf en dat was vorig jaar april. Dat zijn cijfers die we niet zomaar weg kunnen gummen. Maar de situatie in de samenleving is niet minder nijpend. In de horeca en de winkels, in de musea en theaters, in de reiswereld en de sport, onder middelbare scholieren en studenten, onder eenzame ouderen én jongeren, in gezinnen onder hoogspanning - overal nemen de problemen toe. Dat is de spagaat waarin we zitten, net als eigenlijk alle landen om ons heen. En dat verklaart ook alle hartenkreten die we steeds weer horen. Ook de afgelopen dagen weer. Het punt is: we hebben allemaal onze eigen coronawerkelijkheid. En het wordt lastiger en lastiger om al die werkelijkheden met elkaar te verenigen. Ons geduld neemt af. De emoties lopen op. De beperkingen in ons dagelijks leven gaan steeds meer knellen en dus vinden we het moeilijker om ons aan de maatregelen te houden. En dat is allemaal volkomen begrijpelijk. Tegelijkertijd moeten we de belangrijkste werkelijkheid niet uit het oog verliezen en die werkelijkheid is gelukkig een stuk positiever. De werkelijkheid dat het einde echt in zicht is. De werkelijkheid dat de samenleving op een verantwoorde manier weer open kan. En de eerste stap zetten we als we zien dat we over de piek van de derde golf heen raken. Daarbij kijken we naar de dagelijkse ziekenhuisopnames. Als we over die piek heen raken, durven we de risico’s van verdere versoepeling aan, met kleinere stappen aan het begin en ongetwijfeld grotere en snellere stappen als de kwetsbaarste groepen zijn gevaccineerd. Natuurlijk willen we hiermee liever vandaag dan morgen beginnen. Zo snel als het kan en zo ruim als het kan. En om op dat moment voorbereid te zijn en direct te kunnen handelen, is de laatste tijd hard gewerkt aan een openingsplan waarover Hugo de Jonge u meer gaat vertellen. Van mijn kant vandaag alleen nog dit. Het is waar dat we vorige week hoopten dat de eerste stap in het openingsplan op woensdag 21 april gezet kon worden. Maar dat moet wel verantwoord zijn. En daarom is het ongelukkig dat die datum vorige week voortijdig naar buiten is gekomen en een eigen leven is gaan leiden, want 21 april komt gewoon echt te vroeg. We bekijken het per week. Dus kijken we nu naar woensdag 28 april als mogelijke datum voor die eerste stap. En ik onderstreep ‘mogelijke datum’. Het is niet zeker. En we beslissen daarover volgende week dinsdag, dus op 20 april. Voor nu doen we slechts 1 kleine aanpassing, en wel voor de buitenschoolse opvang die vanaf maandag de 19e weer open kan in het verlengde van en onder dezelfde voorwaarden als de basisscholen. Dat is het voor nu. En dat is natuurlijk ongelooflijk teleurstellend voor iedereen die op basis van die uitgelekte berichten al plannen aan het maken was. Maar wat ik hoop, is dat we ons met het einde in zicht niet uit het veld laten slaan door de laatste obstakels. Kijk eens hoe ver we met elkaar zijn gekomen. Kijk hoe we de eerste golf vorig jaar met elkaar naar beneden hebben weten te drukken. Kijk hoe we ook die derde golf - zij het met meer moeite - toch voor ons uit hebben weten te duwen. Met die veel besmettelijker Britse variant had die piek echt nog veel hoger kunnen worden. Dat is allemaal gelukt, soms met horten en stoten, soms met weerstand en emotie, maar toch. En nu moeten we er nog in slagen samen over de eindstreep te gaan. Met een openingsplan, dat zicht biedt op een hopelijk mooie zomer. 
20210420@Goedenavond, Zondag jongstleden sprak de voorzitter van het Veiligheidsberaad, burgemeester Hubert Bruls van Nijmegen, in een tv-interview wijze woorden toen hij zei dat we niet met nul risico uit deze crisis kunnen komen. En dat is ook een van de onderliggende gedachten van het openingsplan dat wij vorige week aan u presenteerden. Een plan in 5 stappen waarmee Nederland rond het begin van de zomer afscheid kan hebben genomen van de meeste coronamaatregelen. We hebben vorige week gezegd dat we steeds een slag om de arm houden voor wat betreft de precieze datum waarop elke stap kan worden gezet. En dat herhaal ik vandaag. Want inderdaad, zonder risico’s gaat het niet, maar de risico’s moeten wel verantwoord zijn. Dat is en blijft voorlopig een balanceer-act. En daar moeten we heel zorgvuldig en voorzichtig in zijn. Dat zijn we verplicht aan alle mensen in de zorg. De mensen die voor de zoveelste keer een extra dienst draaien. Die weer een vakantie zien verdampen. Voor wie de dagelijkse werkelijkheid er een is van volle bedden, doodzieke patiënten en hollen, hollen, hollen. Dat maakt ons besluit van vandaag ook zo ongelooflijk spannend. Het besluit dat we inderdaad het risico aandurven per woensdag 28 april de eerste voorzichtige stap te zetten. En voor het hoger onderwijs per maandag 26 april, zoals eerder besloten. We zijn natuurlijk blij dat dit nu kan, want de samenleving snakt naar meer ruimte. Naar meer mogelijkheden voor persoonlijk contact. Naar een concreet begin van het einde, op weg terug naar normaal. Uw eerste vraag is zo meteen natuurlijk: wat is er dan deze week precies veranderd in de cijfers en modellen dat dit besluit nu wel kan worden genomen? En het antwoord op die vraag is: niet ongelooflijk veel, maar wel net genoeg. De instroom en het aantal coronapatiënten in de ziekenhuizen vlakken nu af. Bovendien zien we in de modellen van het RIVM dat de daling in de ziekenhuizen in zicht komt en daarmee ook het moment waarop het verantwoord is een eerste stap te zetten. En we zien echt de spanning tussen de heftige werkelijkheid in het hier en nu in de ziekenhuizen en tegelijkertijd ook die voorzichtige optimistische vooruitzichten. Die spanning is voorlopig heel groot. En toch durven we deze eerste stap nu aan. Een stap die nog heel behoedzaam en voorzichtig is. Want we kunnen ons heel weinig tegenvallers permitteren, omdat het in de zorg nog altijd ‘alle hens aan dek’ is en dat voorlopig ook zo zal blijven. Nogmaals: een balanceer-act. Dat betekent - ik zal dat blijven zeggen - dat het naleven van de basisregels alleen maar belangrijker wordt. Dus: vaak je handen wassen en zeker als je ergens binnenkomt. Anderhalve meter afstand houden, ook als je bij vrienden bent of op het werk. Testen en thuisblijven bij klachten, ook als je al gevaccineerd bent. We noemen het niet voor niks de basisregels. Als we die zo goed mogelijk volgen, helpen we allemaal deze eerste stap tot een succes te maken. En dan: wat verandert er volgende week concreet? Uiteraard staan alle wijzigingen zo meteen uitgebreid op rijksoverheid.nl. Maar kort samengevat komt het neer op deze 6 punten. Ten eerste: de avondklok loopt af op woensdag 28 april om half 5 in de ochtend. Daar is verder geen toelichting op nodig, lijkt mij. Ten tweede: het zeer dringende advies voor thuisbezoek. Dat gaat vanaf woensdag 28 april van maximaal 1 naar maximaal 2 personen per dag. We weten dat dit voor veel mensen de lastigste maatregel is om na te leven. Al realiseer ik me: 2 personen is ook nog steeds heel weinig. Maar het is echt belangrijk dat we ons nog even aan deze regel houden, want nog altijd vinden de meeste nieuwe besmettingen thuis plaats. Ten derde: vanaf woensdag 28 april mogen de buitenterrassen onder voorwaarden weer open van 12 tot 6 uur s ’middags. De belangrijkste voorwaarden zijn dat er maximaal 50 mensen per terras toegelaten worden, met een checkgesprek vooraf, met registratie en met een reservering, die overigens ook ter plekke gemaakt kan worden. Verder houden gasten anderhalve meter afstand van elkaar en zitten mensen met maximaal twee personen aan 1 tafel, behalve als zij samen een huishouden vormen. Met kuchschermen mogen de tafels ook op minder dan anderhalve meter afstand van elkaar staan. En natuurlijk helpen wij als klanten de horeca door bij klachten thuis te blijven en ons bij terrasbezoek aan de basismaatregelen te houden. Dat is het voor nu wat de horeca betreft. En ik begrijp heel goed dat horecaondernemers op meer hadden gehoopt en ook om veel meer zitten te springen. Voor hen is het een ongelooflijk zware tijd en dat nemen we met deze eerste kleine stap echt niet allemaal weg. Maar het is wel een eerste stap en het is goed dat we die nu kunnen zetten. En ik onderstreep dat we in stap 2 opnieuw naar verruimingen voor de horeca zullen kijken. Ten vierde de winkels en de warenmarkten. Vanaf woensdag 28 april is in de niet-essentiële winkels een afspraak vooraf niet meer nodig. Daarmee verdwijnt de nodige administratieve rompslomp waar veel winkeliers begrijpelijkerwijs een stevige hekel aan hebben. Zo krijgen ook deze ondernemers weer iets meer ruimte om te doen wat ze het liefste doen en waar ze goed in zijn: ondernemen. Wat blijft is dat het maximaal aantal klanten bepaald wordt door de oppervlakte van een winkel, rekening houdend met de anderhalve meter. Dus in kleine winkels maximaal 2 personen per verdieping en in grote winkels en warenhuizen 1 klant per 25 vierkante meter. Klanten komen natuurlijk zoveel mogelijk alleen en mondkapjes zijn verplicht. En ook de warenmarkten mogen vanaf woensdag 28 april weer volledig open, uiteraard op anderhalve meter afstand. Ten vijfde: iedere student in het hoger onderwijs kan vanaf maandag 26 april weer 1 dag per week naar college of naar een andere vorm van live onderwijs, dus in een klas of collegezaal. Eindelijk weer. Eindelijk weer direct contact met andere studenten en met docenten. Eindelijk weer eens weg achter je laptop en uit je studentenkamer. En ook al is dit niet meer dan een eerste stap, ik denk dat het voor studenten en voor onderwijsinstellingen goed nieuws is. Ondertussen wordt met en op de hbo’s en universiteiten met man en macht gewerkt om met zoveel mogelijk sneltesten in te regelen en daarmee de risico’s van besmettingshaarden tot een minimum te beperken. En natuurlijk blijven we kijken hoe we leerlingen en studenten op een verantwoorde manier weer meer en vaker naar school kunnen laten gaan. Ten zesde en tot slot twee op zichzelf staande besluiten, die ook ingaan op woensdag 28 april. Namelijk: het maximale aantal aanwezigen op een begrafenis gaat van 50 naar 100. En theorie-examens voor alle rijopleidingen worden weer mogelijk. Tot zover de belangrijkste onderdelen van deze voorzichtige, maar ik denk ook belangrijke eerste stap. Ik wil benadrukken dat we voor de uitvoering een beroep doen op gemeentes, op brancheorganisaties en op individuele ondernemers alles te doen wat nodig is om deze spannende stap in goede banen te leiden. Dat vraagt iets op het gebied van handhaving, bijvoorbeeld dat te drukke winkelstraten en te drukke horecapleinen tijdelijk worden gesloten. Dat vraagt iets van de inrichting van winkelstraten, van pleinen en terrassen, van kleine winkels en van grote warenhuizen. Bijvoorbeeld met looproutes, met tellers aan de poort, en met hulpmiddelen om makkelijker anderhalve meter afstand te kunnen houden. En het vraagt vooral om gezond verstand en verantwoordelijkheid van ons allemaal. En dat zeg ik ook met het oog op al die mensen die nu zitten te kijken en die denken: ‘En wij dan?’ Bijvoorbeeld de mensen achter de sportscholen, de theaters en musea, de dierentuinen en de pretparken. De waarheid is: het land kan niet ineens helemaal van het slot. Dat hebben we vorig jaar zomer met elkaar geleerd. We moeten keuzes maken. We doen zoveel mogelijk, die keuzes maken we zoveel mogelijk in overleg met gemeentes, brancheorganisaties en de handhavers. Uiteraard kijkend naar de risico’s. Kijkend naar het aantal extra contacten en reisbewegingen. Maar ook kijkend naar de vraag: welke maatregelen zijn voor mensen het lastigst en welke drukken het zwaarst op de samenleving? En dan nog zijn die keuzes soms lastig uit te leggen. Laat ons er dus samen voor zorgen dat we ook de volgende stappen zo snel mogelijk kunnen zetten. Voor onszelf en voor elkaar. Met het vaccin als onze grote troef. 
