datum@tekst_jon
20200319@Dankjewel. Laat ik beginnen met het terugtreden van Bruno. Want met de beelden van gisterenavond nog op het netvlies en met de schrik nog in het lijf hoorde ik vandaag dat Bruno zou terugtreden. We hebben elkaar gebeld en elkaar gezegd dat het ongelooflijk verdrietig is. Ongelooflijk balen is, maar voor nu het enige juiste besluit om te nemen. Gezondheid eerst. Altijd. Bruno heeft in de afgelopen maanden alles gegeven om Nederland door de crisis te leiden. Alles gegeven wat in zijn vermogen lag, alles gedaan wat daarvoor nodig was. En namens iedereen in Nederland, en ik denk in het bijzonder namens al die hardwerkende collega’s op het ministerie van Volksgezondheid voor wie dit ook een grote schok is: zeg ik hen daarvoor grote dank. Afgelopen tijd is er heel veel aandacht geweest voor de bescherming van ouderen en andere kwetsbare mensen. En die aandacht is goed. Het is belangrijk dat mensen weten dat er een groep is die we zo veel mogelijk moeten afschermen van het virus en alle maatregelen die we nemen, die soms ook ingrijpend zijn in het leven van mensen, die zijn er nou juist op gericht om ouderen en andere kwetsbare mensen zo veilig mogelijk te houden. En vandaag hebben we een ingrijpend besluit moeten nemen. Want juist omdat ouderen zo kwetsbaar zijn hebben we besloten om in alle verpleeghuizen en kleinschalige woonvormen in de ouderen zorg de deuren te sluiten voor bezoekers en alle anderen die niet noodzakelijk zijn voor de zorg. In het verpleeghuis wonen mensen voor wie de allerlaatste fase van het leven is aangebroken. Dat maakt deze maatregel ook zo ingrijpend. En natuurlijk moeten zij afscheid kunnen nemen van hun naasten en zich omringd weten door elkaar en daarom kunnen instellingen voor mensen die echt in de stervensfase zitten een uitzondering maken. Deze ingrijpende maatregel heeft het kabinet niet licht genomen maar op advies van Verenso, de vereniging van specialisten ouderengeneeskunde, na consultatie met het RIVM en in afstemming met Actiz en Zorgthuis NL, de branchevereniging in de langdurige zorg en cliëntenorganisaties. De maatregel is in lijn met het advies van het Outbreak Managment Team over het beperken van contacten en in het bijzonder het beperken van bezoek aan kwetsbare personen. En in lijn met datzelfde advies worden overal in de zorg maatregelen genomen om kwetsbare mensen te beschermen. Gegeven de toenemende risico’s voor kwetsbare ouderen in de verpleeghuizen heeft de praktijk in Noord-Brabant en Limburg laten zien dat een beperking van het bezoek aan verpleeghuizen nodig was om te voorkomen dat mensen besmet raken. Ook op veel andere plekken in Nederland worden de deuren voor bezoekers al gesloten, ook op dit moment al. In deze bijzondere situatie zijn ingrijpende maatregelen nodig. En opnieuw moeten we nu een ingrijpende maatregel nemen. En dat raakt iedereen. Geen bezoek, dat kan even niet meer. Maar natuurlijk moeten we wel contact blijven houden. En het is hartverwarmend om te zien hoe de verpleeghuizen in Noord-Brabant en in Limburg ervoor zorgen dat bewoners toch in contact kunnen komen met hun naasten. Beeldbellen wordt veel geïntroduceerd, wordt veel gebruikt. Maar ook die innovatie van ruim honderd jaar geleden, gewoon de telefoon, samen een tv-programma kijken al bellend, ook dat is een mogelijkheid om gewoon dat normale contact te houden. En er is nog veel meer creativiteit en ik denk dat we die creativiteit ook nodig hebben. Creativiteit. En maatregelen die je met gezondheid neemt maar met een warm hart uitvoert zodat we de mensen die ons lief zijn zo goed mogelijk beschermen.
20200323@Beste mensen, het moet dus duidelijk zijn voor iedereen: hou je aan de instructies. Want alle maatregelen die het kabinet neemt, die zijn erop gericht om onze zorg in de benen te houden en om onze ouderen en kwetsbaarste mensen te beschermen. En daarom hebben we afgelopen week al tot een aantal ingrijpende maatregelen moeten besluiten. Daar voegen we vandaag maatregelen aan toe en we scherpen ook een aantal maatregelen aan. Het Outbreak Management Team heeft ons geadviseerd dat de maatregel voor thuisquarantaine aangescherpt moet worden. En dat is omdat we niet meer iedereen kunnen testen. Als een lid van het gezin koorts heeft blijft het hele gezin thuis. Alleen voor mensen in cruciale beroepen en vitale processen wordt een uitzondering gemaakt. En als je geen koorts hebt mag je wel naar buiten voor de boodschappen, maar alleen als het echt noodzakelijk is en als je het niemand anders kunt laten doen. Als een lid van het gezin koorts heeft, blijft het hele gezin thuis. Het Outbreak Management Team heeft ons ook geadviseerd ten aanzien van de contactberoepen, zogeheten contactberoepen. Voor contactberoepen gericht op uiterlijke verzorging, zoals kappers en nagelstylistes luidt het advies: sluiten. Voor andere contactberoepen zoals paramedici, bijvoorbeeld de fysiotherapeuten geldt: zoveel als mogelijk via beeldbellen en alleen als het echt niet anders kan alleen op indicatie van de arts. En wij nemen die adviezen over. Nieuwe maatregelen dus om onze kwetsbaarste mensen te beschermen. Maar we nemen ook maatregelen om ervoor te zorgen dat de zorg het aan blijft kunnen. En dat dat nodig is heb ik afgelopen weekend gezien en gehoord in de ziekenhuizen in Brabant: in Uden en in Tilburg. Ik zag hoe er door iedereen ongelofelijk hard wordt gewerkt. Met heel veel professionaliteit, met heel erg veel toewijding. In een hele korte tijd worden eigenlijk alle werkprocessen in zo’n ziekenhuis aangepast, het werk wordt echt op een hele andere manier georganiseerd. En alles om die patiëntenstroom aan te kunnen. En de oproep van de mensen daar is: onderschat het niet. De ernst en de snelheid en de impact van het virus, die vragen erom serieus genomen te worden. En juist daarom is het naleven van al die genomen maatregelen zo belangrijk. Het virus verspreid zichzelf niet, mensen doen dat. En die oproep van de mensen in Brabant is ook: wees voorbereid, wees voorbereid op een snelle groei van het aantal patiënten. Wat dat betreft moeten we de lessen van Brabant echt serieus nemen. En dus wordt er met man en macht gewerkt met alles wat daar voor nodig is. Afgelopen weekend is de spreiding van patiënten uit Brabant, onder andere met hulp van Defensie, naar ziekenhuizen in andere regio’s op gang gekomen. En dat heeft echt lucht gegeven aan de ziekenhuizen daar en voor al die mensen die zo ongelofelijk hard werken in die ziekenhuizen. En het bleek belangrijk omdat verplaatsen van patiënten heel strak en heel gecoördineerd te doen en daarom is in Rotterdam vandaag gestart met de opbouw van een landelijk coördinatiecentrum dat de spreiding van patiënten logistiek en operationeel moet regelen. En daarnaast is het nodig om de IC-capaciteit uit te breiden. En ook de bedden op andere afdelingen dan de intensive care worden uitgebreid. En Minister Van Rijn zal dit verder toelichten.
20200331@En dat is ook de reden dat we de maatregelen verlengen, hoe ingrijpend ze ook zijn. Want we doen dat allemaal om de kwetsbare mensen in onze samenleving, onze ouderen, te beschermen. En we doen dit om de mensen die onverhoopt toch ziek worden de beste zorg te kunnen blijven geven. Want de zorg moet het aan blijven kunnen. En we zien dat de druk op de ziekenhuizen toeneemt. Alle inzet is erop gericht dat er aanstaande zondag 2400 plekken zijn op de intensive cares. Dat is nodig. En als je ziet welke krachtsinspanning de mensen daar deze dagen leveren om dát voor elkaar te krijgen, dat is echt enorm indrukwekkend. En dat geldt ook voor de extra bedden die nu op andere ziekenhuisafdelingen worden geregeld. En daarnaast hebben we met iedere regio afspraken gemaakt om speciale afdelingen binnen zorginstellingen in te richten en zogenaamde coronacentra te starten, bijvoorbeeld in hotels. Dat zijn extra bedden buiten het ziekenhuis, bijvoorbeeld voor mensen voor wie er geen medische noodzaak is voor ziekenhuisopname, maar die thuis niet goed verpleegd kunnen worden. We vragen veel van de mensen in de zorg. En we vragen heel veel mensen voor de zorg. Fantastisch dus dat er al vele duizenden oud-medewerkers hebben besloten om terug te keren. En we zien ook dat er zorgpersoneel uitgeleend wordt, zodat mensen daar kunnen worden ingezet waar de nood het hoogst is. En zo moet het: we kunnen dit alleen samen doen. Alle mensen die werken in de zorg, of dat nou in het ziekenhuis of in de thuiszorg of in het verpleeghuis is, moeten er op kunnen rekenen dat zij hun werk veilig doen. En dat betekent dat we te zorgen hebben voor voldoende beschermingsmiddelen en dat de middelen die er zijn goed verdeeld worden over het land. En daar werken we met man en macht aan, hoe ingewikkeld dat ook is. Veilig werken betekent ook dat we mensen in de zorg moeten kunnen testen als daar aanleiding voor is, voor hun eigen geruststelling en die van hun families, maar ook ter bescherming van de kwetsbare mensen met wie zij vaak werken. En daarom starten we vanaf aanstaande maandag, 6 april, ook met het testen van zorgmedewerkers buiten het ziekenhuis. Die medewerkers in de thuiszorg of in de verpleeghuiszorg die, als zij klachten hebben die lijken te horen bij het coronavirus en in hun werk te maken krijgen met kwetsbare personen, die mensen moeten ook getest kunnen worden. En daarvoor hebben we dus meer tests nodig. Door meer labs te gebruiken, door langere dagen te maken en door nieuwe apparatuur in te zetten en met hulp van bloedbank Sanquin en een paar laboratoria buiten de ziekenhuizen kunnen we binnen enkele weken meer dan vier keer zo veel tests per dag uitvoeren. En daarnaast gaat Sanquin, samen met het RIVM, onderzoeken in hoeverre mensen die ooit besmet zijn geweest en dus immuniteit hebben opgebouwd, ook getest kunnen worden. Het verlengen van de maatregelen om de verspreiding van het coronavirus maximaal te controleren heeft invloed op ons allemaal. En vooral voor kwetsbare mensen zijn dit ingrijpende tijden. Kinderen die het thuis al moeilijk hadden en nu de veiligheid van school missen. Mensen met een beperking of ouderen in een instelling die niet goed kunnen begrijpen waarom ze geen bezoek meer krijgen. Voor hen komt het extra hard aan. Maar ook voor de mensen die in zulke instellingen werken is het soms zwaar. Zij moeten nu opnieuw uitleggen dat de maatregelen voorlopig nog van kracht blijven. En zij moeten opnieuw de weerstand overwinnen die dat bij sommigen, sommige naasten, oproept. Laten we om die mensen in de zorg, met zo’n belangrijke taak, heen gaan staan. Tegelijkertijd ontstaan er in deze instellingen, maar ook op tal van andere plekken in het land, talrijke initiatieven om toch contact met elkaar te houden en dat is prachtig om te zien. Beeldbellen in de zorg bijvoorbeeld, speciale luisterlijnen voor mensen die eenzaam zijn bijvoorbeeld, dagbesteding thuis voor mensen die niet naar de dagopvang kunnen. Maar het kan ook klein, met een extra telefoontje, even zwaaien naar de buurvrouw door het raam. We houden afstand, minstens die anderhalve meter, maar we zijn misschien wel dichter bij elkaar dan ooit.
20200407@Dankjewel. De afgelopen weken hebben we ingrijpende maatregelen moeten nemen om onze kwetsbaarste mensen te beschermen, m ervoor te zorgen dat al die mensen die zo ongelooflijk hard werken in de ziekenhuizen, in de zorginstellingen en in de wijk, het aan blijven kunnen. En met een ongekende krachtsinspanning is het de ziekenhuizen gelukt om het aantal plekken op de intensive care te verdubbelen: een prestatie van wereldformaat van alle artsen en verpleegkundigen. Niet al die extra plekken hebben we nu al nodig, gelukkig niet, maar we blijven ons voorbereiden op alle scenario’s. Want we zijn er nog niet. De belangrijkste boodschap van ons, van onze deskundigen is: hou vol. En ook na 28 april kunnen we niet zomaar terug naar vroeger. In een volgende fase blijft testen cruciaal. Sinds gisteren wordt ook zorgpersoneel dat buiten het ziekenhuis met kwetsbare mensen werkt en klachten heeft getest. Mensen die werken in de thuiszorg bijvoorbeeld, mensen die werken in het verpleeghuis bijvoorbeeld en ook patiënten buiten de ziekenhuizen zullen meer en meer getest worden. En we blijven inzetten op het verruimen van testcapaciteit. Het beter kunnen opsporen van besmettingen kan helpen om een nieuwe opleving van de uitbraak te voorkomen. En bij een intensiever testbeleid hoort ook een intensiever contactonderzoek en we zien dat technologie daarbij behulpzaam kan zijn. En we denken daarbij aan twee mogelijke apps. Een die je vertelt of je in de buurt bent geweest van een andere gebruiker die besmet blijkt te zijn, je krijgt dan het advies om binnen te blijven, en je krijgt het verzoek om een tweede app te gebruiken waarmee je makkelijk contact kunt houden met een dokter in de buurt. Het is testen, het is traceren en vervolgens van huis uit rapporteren. Maar ik zeg er ook meteen bij: dat kan alleen als we heel zorgvuldig omgaan met privacy. Het kan alleen met vertrouwen van de samenleving en dat vraagt een nauwkeurige verdere uitwerking en ik hoop u daar snel over te kunnen informeren. Voorlopig moeten we vooral volhouden. Voor mensen die kwetsbaar zijn is dat soms extra lastig, want kinderen die thuis al in de knel zaten, die hebben het nu nog moeilijker. En verpleeghuizen worden zwaar geraakt door het virus. En ook mensen in andere zorginstellingen, mensen met een beperking, mensen met een psychiatrische beperking, die krijgen nu even geen bezoek. Laten we onze handen naar hen blijven uitsteken, door extra vaak de telefoon te pakken of een bos bloemen langs te brengen. Na een paar weken raken we langzaam een beetje gewend aan die anderhalve meter samenleving. En hoewel we misschien verlangen naar back to normal, moeten we zojuist samen op zoek naar een nieuw normaal. De komende dagen en weken blijven spannend. We weten nog niet precies hoe lang dit gaat duren, veel is nog onzeker. Maar wat we wel weten is dat we deze tijd samen doorkomen, samen houden we dit vol.
20200415@Dankjewel. Zoals de premier net zei is de maatschappelijke en economische impact van alle beperkingen van de laatste weken gigantisch. Maar we doen dit om twee belangrijke redenen. Om onze kwetsbaarste mensen zo goed mogelijk te beschermen. En om de mensen die zo ongelooflijk hard werken in de zorg zoveel mogelijk te ontlasten. De afgelopen weken is het gelukt om de ic-capaciteit te verdubbelen. En ook in instellingen waar kwetsbare mensen wonen – zoals ouderen of mensen met een beperking – wordt soms echt het uiterste gevraagd. Onze mensen in de zorg leveren een ongekende prestatie. De weg naar het nieuwe normaal gaat gepaard met een aantal dilemma’s, die premier Rutte zojuist schetste. De volgende stappen moeten we behoedzaam en verstandig zetten. En daarbij hebben we drie ankerpunten. De eerste is de druk op de zorg. In de ziekenhuizen lijken we over de piek heen. En als dat zo blijft, dan kan de capaciteit op de intensive care straks langzaam weer naar beneden worden bijgesteld. En dat betekent dat naast de coronazorg, de reguliere zorg hervat kan worden. Om te beginnen met de zorg die de afgelopen weken is uitgesteld. We moeten er voor zorgen dat de beschikbare capaciteit zorgvuldig wordt verdeeld. En bovendien roep ik iedereen op met gezondheidsklachten gewoon contact op te nemen met de huisarts. Stel het niet uit als je klachten hebt of je zorgen maakt. In de huisartsenpraktijken zijn allerlei maatregelen getroffen om mensen veilig te kunnen zien. En de dokter is er nog steeds om je te helpen. Een tweede ankerpunt is het beschermen van onze kwetsbare mensen. En we zien in de verpleeghuizen hoe ingewikkeld dat soms is. De verpleeghuizen worden hard geraakt. Eerder besloten we al om tijdelijk geen bezoek meer toe te staan. Hoe noodzakelijk dat ook was, ingrijpend was het zeker ook. Ook hebben we te zorgen dat medewerkers hun werk veilig kunnen doen. We werken met man en macht om voldoende in te kopen, te produceren zelf, te hergebruiken. En we hebben samen met de zorg een nieuwe manier van verdelen van de middelen afgesproken. Het is bewonderingswaardig om te zien hoe professioneel er in veel verpleeghuizen gehandeld wordt om die verspreiding van dat virus zoveel mogelijk in te dammen. Maar zwaar is het ook. De mensen in de verpleeghuizen zijn zo ongelooflijk kwetsbaar. En wat medisch noodzakelijk is, kan de menselijke behoefte aan echt contact, aan bewegingsvrijheid  soms in de weg zitten. Het derde ankerpunt is zicht op en inzicht in de verspreiding van het virus. Het beter kunnen opsporen van besmettingen kan helpen om een nieuwe opleving van de uitbraak te voorkomen. Het is testen, traceren en vanuit huis rapporteren. We hebben de testcapaciteit afgelopen weken stap voor stap flink opgeschroefd. Alle zorgmedewerkers die klachten hebben die kunnen getest worden. Net als mensen met klachten die kwetsbaar zijn. En vervolgens is het van belang om te weten met wie deze personen allemaal in contact zijn geweest. En zoals vorige week toegelicht, het gebruik van een app kan het huidige bron- en contactonderzoek van de GGD verder ondersteunen. En een tweede app zou het makkelijker moeten maken om thuis contact te houden met een dokter op afstand. De afgelopen dagen zijn er honderden voorstellen binnengekomen. Op dit moment worden – samen met experts – de kansrijke ideeën geselecteerd en beoordeeld. Alles is er op gericht dat er volgende week een goed voorstel ligt. En het waarborgen van privacy is daarbij uiteraard essentieel. Dat zijn de drie ankerpunten bij de stappen die we te zetten hebben op weg naar dat nieuwe normaal. We moeten dat beheerst doen, behoedzaam doen en verantwoord doen. Iedereen snakt zo onderhand naar een wereld die weer even gewoon is. En dat geldt misschien nog wel het meest voor al die mensen in de zorg. Het is aan ons om om hen heen te blijven staan. Door de maatregelen nog even vol te houden. Door elkaar te helpen. En door dit samen te doen. We houden afstand van elkaar, maar houden oog voor elkaar.
20200506@Dank. En laat ik mijn deel van het verhaal beginnen met de ultieme stip op de horizon. Want wanneer is dit voorbij? Wanneer is het coronavirus niet meer allesbepalend voor onze samenleving? Dat is uiteindelijk pas het geval als er een vaccin is. Misschien al over een half jaar, zeggen de optimisten. Misschien pas over een paar jaar, zeggen de pessimisten. Het zal er tussenin zijn  –  en we zullen alles doen wat we kunnen om zo snel mogelijk tot vaccinatie te kunnen overgaan  – maar niemand die het op dit moment zeker weet. En dat betekent dat we langere tijd zullen moeten leven met het virus. Dat we, na die uitbraakfase nu in die overgangsfase zijn gekomen, en nu toe moeten naar een controlefase. Naar een nieuw normaal, waarin we met allerlei aanpassingen het gewone leven zoveel mogelijk kunnen leiden, in afwachting van een vaccin. En dat zonder dat het virus opnieuw om zich heen grijpt. En naar die controlefase hebben we stapsgewijs toe te werken. Dat is onze opdracht voor deze overgangsfase. En daarbij houden we vast aan de drie ankerpunten die we eerder hebben geformuleerd: De kwetsbaren zo goed mogelijk beschermen, zorgen dat de zorg het aan kan, en nog meer zicht krijgen op de verspreiding van het virus. Hoe meer zicht we hebben, hoe beter, tijdiger en preciezer we kunnen bijsturen. We weten inmiddels uit ervaring dat het succes van onze aanpak valt of staat met de afspraken die we als samenleving met elkaar hebben gemaakt. Dat is de basis. Die afspraken hebben ons de winst gebracht die we hebben geboekt. Die hebben gezorgd dat we de verspreiding van het virus onder controle kregen, en dat we in control zijn gekomen. En dat hebben we samen gedaan, met 17 miljoen mensen. En om dat virus onder controle te houden, om in control te blijven, zullen we het weer samen moeten doen. En het is daarom goed om de afspraken opnieuw met elkaar te maken: Blijf altijd thuis als je klachten hebt. Geen uitzonderingen, geen excuses, en geen flinkdoenerij. Bij benauwdheid en/of koorts blijven alle huisgenoten thuis. Houd anderhalve meter afstand. Werk zoveel mogelijk thuis. Buitenshuis geldt: vermijd drukte. En deze komt in de plaats van het ‘blijf zoveel mogelijk thuis’  – want als algemene stelregel kan die straks natuurlijk niet meer, als we met elkaar steeds meer gaan doen. Dus vermijd drukte. Ben je ouder dan 70 of ben je kwetsbaar, wees dan extra voorzichtig. En voor alle leeftijden geldt: hou een beetje rekening met elkaar. En natuurlijk: hoesten en niezen in de binnenkant van de elleboog, papieren zakdoekjes gebruiken en meteen weggooien en handen wassen, handen wassen, handen wassen. Ons gedrag kan het verschil maken. Door ons gedisciplineerd te houden aan deze afspraken. En door elkaar ook te durven aanspreken op die afspraken. Door ons samen verantwoordelijk te voelen. En dat brengt me op die 3 ankerpunten. Allereerst het zicht op de verspreiding van het virus. Meer en meer testen is daarvoor van groot belang. Nu testen we de volgende groepen als ze klachten hebben: ouderen en mensen met onderliggende ziektes, zorgmedewerkers, jeugdtrainers. Vanaf vandaag komen daar de leraren en de medewerkers uit de kinderopvang bij, per 11 mei de contactberoepen, en vanaf 18 mei ook de mantelzorgers en het personeel in het openbaar vervoer, de politie, de marechaussee en andere handhavers. In juni - en we streven naar 1 juni - kan iedereen in ons land met klachten kan worden getest. Het is vervolgens ook cruciaal om positieve testuitslagen te laten volgen door een intensief contactonderzoek. Het opsporen van besmettingen helpt om een nieuwe opleving van het virus te voorkomen. Degene die besmet is, gaat met zijn huishouden in thuisquarantaine gedurende 14 dagen. Degenen met wie hij contact heeft gehad, krijgt het advies zoveel mogelijk thuis te blijven en vanuit huis over die klachten te rapporteren. De GGD’en hebben nu al ruim 3 keer zoveel mensen voor het bron- en contactonderzoek ingezet en zullen nog meer mensen gaan aantrekken. We blijven werken aan digitale ondersteuning van dat bron- en contactonderzoek door de GGD’en, om het daarmee nog sneller, beter en completer te laten zijn. Want testen, traceren en vanuit huis rapporteren. Dat is cruciaal voor het inzicht dat we nodig hebben om overal waar het virus weer opliert, het vuurtje snel weer uit te kunnen trappen. En toch, het virus is niet weg. Weer meer ziekenhuisopnames, weer meer IC-opnames. Het kan. Want zolang er geen vaccin is, of een behandeling, is het virus onder ons en zullen mensen ziek worden.  En daarop willen we voorbereid zijn, op zo'n manier dat zoveel als mogelijk de reguliere zorg  – die straks weer is opgestart  –  kan doorgaan. En daarom gaan we samen met de ziekenhuizen, artsen, verpleegkundigen er zorg voor dragen dat het aantal plekken op de intensive care flexibel opgehoogd kunnen worden naar zo’n 1700. Daarnaast kijken we hoe een verdere opschaling kan worden gerealiseerd. Want voldoende capaciteit blijft een van de ankerpunten, die zekerheid en houvast geeft op weg naar die controlefase. Ik hecht er aan te blijven benadrukken dat wij bij alle scenario’s voor de toekomst de draagkracht van verpleegkundigen en artsen serieus te nemen hebben en dat we hen bij de uitwerking zullen blijven betrekken. Ook de bescherming van onze kwetsbare mensen blijft een ankerpunt in onze aanpak. Tot de laatste fase van deze route, totdat er een vaccin is, zullen we met elkaar extra moeten omzien naar onze ouderen, naar onze mensen met een beperking, naar onze chronisch zieken. Het bezoekverbod in de verpleeghuiszorg  – dat zo nodig was om in die uitbraakfase de mensen in de verpleeghuizen te beschermen  – willen we stap voor stap versoepelen. Om het medisch noodzakelijke beter met het menselijke te verenigen. Tijd van leven is niet het enige dat telt, ook kwaliteit van leven doet er toe. Maar we doen dat behoedzaam en willen het eerst voorzichtig uitproberen op 25 locaties in het land, te beginnen vanaf aanstaande maandag. En zo willen we vooruit leren op de rest van het land en over 2 weken de volgende stap zetten. We leven in een ongekende tijd. Die maatregelen die nodig zijn nemen we, in de eerste plaats, om onze kwetsbaarste mensen te beschermen. Het virus kan ouderen en zwakkeren ongenadig hard treffen. En nu we deze maatregelen alweer een tijdje moeten volhouden hoor je en zie je sommigen inmiddels denken: “maar, ik behoor niet tot de risicogroep…en: mij kan toch niet zoveel gebeuren? Die gedachte is misschien begrijpelijk. Maar, dit is geen tijd voor ‘ieder voor zich’. Door je niet aan de afspraken te houden, kun je wel degelijk een rol spelen in de verspreiding van het virus - die voor je buurman, of je oma, een ziekenhuisopname kan betekenen. Je hebt de verantwoordelijkheid voor jezelf, en voor elkaar. Kortom: bescherm jezelf en daarmee elkaar.
20200519@Dames en heren, Abraham Kuyper zei ooit: ‘Regeren is iets anders dan administreren.’ Dat is niet voor niets een van zijn bekendste citaten, want het klopt als een bus, natuurlijk. Een politiek-bestuurlijk besluit nemen is ingewikkelder dan turven en tellen. Tegelijkertijd moeten we, denk ik, ook vaststellen dat kennis, cijfers en een zo scherp mogelijk zicht op de verspreiding van het virus in deze crisis belangrijker zijn dan ooit. U weet, maximaal controleren is vanaf het begin de strategie geweest van het kabinet. Om onze ouderen en anderen met een kwetsbare gezondheid te beschermen. En om ervoor te zorgen dat de zorg het aankan. Maximaal controleren vereist zicht op én inzicht in de verspreiding van het virus in alle fases van deze pandemie. En hoezeer we ook inzetten op het voorkomen van overdracht van het virus - helemaal, en zelfs bijna helemaal voorkomen dat mensen ziek worden dat kan niet. Dat is onmogelijk volgens de experts en dat wordt ook bevestigd door wat we in andere landen zien. Daarom zetten we in op maximale controle en dammen we nieuwe oplevingen van het virus in. In die eerste uitbraakfase hadden we een intelligente lockdown nodig. Het virus greep in hoog tempo om zich heen en we moesten de verspreiding van het virus onder controle krijgen. En dat is ons gelukt. Dat hebben we met elkaar gedaan. En nu is het zaak dat we het onder controle blijven houden, terwijl we in deze overgangsfase de maatregelen versoepelen langs de lijnen van onze routekaart. We werken toe naar een controlefase –  naar een nieuw normaal –  waarin we met allerlei aanpassingen, zoveel mogelijk, ons gewone leven kunnen leven. Maar we moeten ons echt realiseren dat het virus niet zomaar weg is. Tot er een vaccin is, zal het onder ons zijn en zal het de kop opsteken. Elke versoepeling, elke stap op de routekaart, maar vooral ons eigen gedrag kan het virus doen oplaaien. En als dat gebeurt dan moeten we klaar staan om het weer de kop in te drukken. Om het in te dammen. En daarom is het zo belangrijk dat we vanaf  juni, we streven nog steeds naar 1 juni, iedereen met klachten gaan testen. Testen, traceren, isoleren en rapporteren: dat is cruciaal. Het is belangrijk dat de tijd tussen besmetting en het constateren van de besmetting door een test zo kort mogelijk is. Dan zitten we het virus immers zo dicht mogelijk op de hielen. Daarom is nu al de afspraak om niet eerst 24 uur te wachten met klachten, maar je bij klachten direct te laten testen, als je tot een van die groepen behoort die onderdeel is van het testbeleid. Nieuw is dat vanaf juni iedereen met klachten en dan zonder tussenkomst van een arts direct zelf een afspraak kan maken voor een test bij de GGD in de buurt. Voor het maken van de afspraak komt een landelijk telefoonnummer. En hoe gaat dat dan? Als je positief getest bent dan wordt je gebeld door de GGD met de oproep  om thuis in quarantaine te gaan. En je huisgenoten ook. Iedereen die bij het bron- en contact onderzoek van de GGD in beeld komt, die krijgt én telefonisch én per brief de instructie: blijf thuis, en als je klachten krijgt: laat je testen. En dat zijn geen vrijblijvende adviezen natuurlijk: door ze op te volgen voorkom je verdere verspreiding van het virus. Daarom doet GGD ook aan actieve nazorg: dat betekent dat ze de mensen die uit het contact-onderzoek naar voren komen, na gaan bellen: heb je klachten? Maar ook: dat thuisblijven, lukt dat een beetje? Het is echt indrukwekkend wat onze mensen bij de GGD al hebben gepresteerd in deze crisis. Dat geeft vertrouwen voor de enorme klus die er aan komt, het grootschaliger testen en het intensievere bron- en contactonderzoek. Er zal uiteraard wat tijd nodig zijn om het goed in te regelen en te zorgen dat alles soepel verloopt. Maar met intensief testen krijgen we dus nog scherper zicht op de verspreiding van het virus. Een ziekenhuisopname vertelt ons iets over een besmetting die zo’n 2 weken eerder heeft plaatsgevonden. Testen van iedereen met klachten vertelt ons iets over de besmettingen van ongeveer 1 week geleden, dat scheelt al enorm natuurlijk. Maar het blijft een achteruitkijkspiegel en je wil eigenlijk zo goed mogelijk naar voren kijken om nog sneller en nog gerichter te kunnen sturen. Niet alleen reageren, maar ook anticiperen. Vandaar dat we werken aan een dashboard, want het is net als in de auto: je wilt weten hoe hard je rijdt, in welke versnelling en of je gas kunt geven of moet remmen. In dat dashboard gaan we alle informatie bij elkaar brengen om het zicht op de coronawerkelijkheid te verbeteren. Op dat dashboard zitten meters die we, zoals de kilometerteller in de auto, heel precies af kunnen aflezen: het aantal nieuwe patiënten op de intensive care, het aantal nieuwe ziekenhuisopnames en het aantal positieve testuitslagen. Andere indicatoren hebben meer weg van een metertje dat vertelt hoeveel kilometer je nog kunt rijden voor de tank leeg is, iets minder precies, maar zeker niet minder belangrijk. Dan denk ik aan het ingeschatte totale aantal besmette personen en dat beroemde reproductiegetal - de R0, dat laat zien aan hoeveel mensen elke besmette persoon het virus overdraagt. Tot slot hebben we ook nog een hele batterij aan controlelampjes, bijvoorbeeld de gegevens die we krijgen van huisartsen, van al die mensen die vrijwillig meedoen aan infectieradar.nl, uit de contactonderzoeken van de GGD. Maar we krijgen ook voortdurend gegevens over de drukte op straat en in het verkeer, over de naleving in verschillende veiligheidsregio’s en informatie uit gedragsonderzoek. En op basis van ál die gegevens bij elkaar, die we steeds, met de deskundigen in samenhang analyseren, signaleren we of we op de rem moeten trappen en waar precies. Moeten we lokaal ingrijpen, in een regio of juist landelijk? Zijn er extra maatregelen nodig in een bepaalde sector? Dit dashboard dat we nu aan het bouwen zijn gaan we op twee manieren gebruiken: Het heeft een signaleringsfunctie voor het RIVM en het kabinet over de ontwikkeling van het virus en het dashboard dient daarbij dus als basis voor besluitvorming over te nemen maatregelen door het kabinet of op regionaal niveau. En twee: het geeft de mogelijkheid om op termijn een regionaal waarschuwingssysteem te maken gericht op het algemeen publiek. Werk in uitvoering dus. Samen met alle versoepelingen per 1 juni zitten we hiermee op de goede weg vooruit, op weg naar een controlefase waarin we met virus moeten leven, in afwachting van een vaccin of behandeling en dat is goed nieuws. Ik hoop dat zoveel mogelijk mensen in dit land dat ervaren. Maar ik hoop ook dat we met elkaar niet uit het oog verliezen dat dit voor heel veel mensen een ongelooflijk moeilijke tijd is. Met alle onzekerheid van ondernemers over de toekomst van hun bedrijf en van mensen over hun baan. Met al het verdriet om geliefden die aan het virus zijn overleden. En met alle eenzaamheid en onzekerheid in de verpleeghuizen, in de gehandicaptenzorg en onder andere kwetsbare groepen. We hebben de laatste maanden veel hartverwarmende initiatieven en acties gezien om juist hen een hart onder te riem te steken. En nu we weer vooruit kunnen kijken, is het des te belangrijker dat we blijven omzien naar de mensen die het het zwaarst hebben. Daarom ben ik blij dat we de bezoekregeling voor de verpleeghuizen en de gehandicaptenzorg verder kunnen versoepelen nu het aantal besmettingen ook daar afvlakt. De beperking van het bezoek was onvermijdelijk, natuurlijk, maar ook hartverscheurend. En gelukkig kunnen we weer meer ruimte bieden voor bezoek, maar alleen stap voor stap en verantwoord. We zijn die versoepeling van de bezoekregeling voorzichtig gestart in de 26 verpleeghuizen verspreid over het land. Vanaf 25 mei kunnen alle locaties - die daar klaar voor zijn en die voldoen aan de voorwaarden - weer bezoek toelaten. Dat wil zeggen: één vaste bezoeker per verpleeghuisbewoner en alleen natuurlijk als er geen besmetting op locaties zijn. Vanaf 15 juni moet bezoek mogelijk zijn in alle instellingen in Nederland waar geen coronabesmetting is. En ook in de gehandicaptenzorg is een routekaart gemaakt en verruimen instellingen daar waar dat kan en vanaf 25 mei hun bezoekregeling, in goed overleg met professionals, cliënten en hun naasten. Met als doel dat in alle instellingen uiterlijk 15 juni weer een vorm van bezoek hebben. Voor ouderen die thuis wonen en geen klachten hebben wordt bezoek per 25 mei weer mogelijk en vanaf 1 juni kan voor iedereen ook de dagbesteding weer volledig gaan draaien, zij het soms in aangepaste vorm. Een terugkeer naar meer nabijheid dus, in al die situaties in de zorg waar afstand zo ontzettend onnatuurlijk voelde. We doen dit met elkaar en de essentie blijft dat we ons aan de afspraken blijven houden. Dus denk nou niet: ik ben jong en gezond en als ik het virus oploop dan red ik me wel. Het maakt wel degelijk uit. Iedereen kan het virus verspreiden. Maar omgekeerd kan iedereen dus ook helpen het virus onder controle te houden. Neem die verantwoordelijkheid, niet alleen voor jezelf maar ook en vooral voor elkaar. Dank.
20200624@De grote vrijheid waarmee we de zomer ingaan, die gaat gepaard met een grote verantwoordelijkheid om het virus onder controle te houden. Van ieder van ons. Want wij kunnen wel klaar zijn met dat virus, maar dat virus is nog niet klaar met ons. Vlakbij maar ook verder weg, van Duitsland tot China, zien we hoe het virus plotseling weer de kop op kan steken. En daarom moeten we met wat we de laatste maanden hebben geleerd, met de ervaringen die we hebben opgedaan, alles op alles zetten om die tweede golf te voorkomen en er tegelijkertijd op voorbereid zijn. Vergelijk het met onze eeuwenlange strijd tegen het water. Die heeft ons de reputatie gegeven de voeten droog te kunnen houden. En dat deden we door dijken te bouwen. En vandaag zijn wij samen die dijk die de tweede golf buiten de deur kan houden. Door bij klachten thuis te blijven en ons te laten testen, en door ons door ons echt aan die anderhalve meter afstand en de andere basisregels te houden. Want we zijn pas echt beschermd als er een vaccin is. Dat is de realiteit. Nederland heeft samen met Duitsland, Frankrijk en Italië het voortouw genomen om een toegankelijk en betaalbaar vaccin te ontwikkelen. We zien nu dat andere landen zich bij dit initiatief aansluiten en we trekken verder samen op in Europa. Zo kunnen we hopelijk nog sneller nog meer bereiken. Voorkomen is natuurlijk beter dan genezen, maar zolang we de ziekte niet helemaal kúnnen voorkomen, ondersteunen we als kabinet ook de zoektocht naar een behandeling. Bijvoorbeeld Bloedbank Sanquin, die antistoffen verzamelt uit het bloed van mensen die corona hebben gehad. Mogelijk kan daarmee een medicijn worden gemaakt. Zo zijn er meer. We maken bij hoopvolle vooruitzichten innovatieve behandelingen sneller mogelijk. Maar het liefst houden we die tweede golf natuurlijk buiten de deur. En dat begint met te weten hoe het virus zich nu verspreidt. Het coronadashboard dat ons daar inzicht in geeft, wordt steeds verder uitgebreid. Zo wordt nu ook in het rioolwater gemeten hoe sterk het virus aanwezig is. En dat moet ons – samen met de andere graadmeters in het coronadashboard - de komende tijd zowel nationaal als ook regionaal steeds sneller een steeds scherper en completer beeld geven. Zodat we weten óf we, en wáár we moeten ingrijpen. Op coronadashboard.rijksoverheid.nl is het voor iedereen nauwkeurig te volgen. En waar het virus de kop opsteekt, moeten we het ook de kop weer indrukken. En daarom blijven we volop inzetten op testen en traceren. En ik wil nogmaals benadrukken hoe ongelooflijk belangrijk het is dat iedereen met klachten zich gewoon zo snel mogelijk laat testen. Nog te veel mensen blijven toch gewoon doorlopen als ze verkouden zijn. Maar ook dan: meteen 0800-1202 bellen en door de teststraat bij de GGD. Als je besmet bent, dan gaat de GGD na of je ook anderen besmet kunt hebben. En dit bron- en contactonderzoek helpt: ongeveer 1 op de 10 mensen die via dit onderzoek in beeld,  blijkt zelf ook daadwerkelijk besmet te zijn. Nu testen we ook deze mensen pas als ze klachten hebben. Maar dat nog sneller in beeld krijgen, dat kan winst opleveren. GGD en RIVM onderzoeken of het nuttig is om altijd en ook zonder klachten te testen als mensen in nauw contact zijn geweest met iemand die besmet is. Dat zou de quarantaine kunnen bekorten bij een negatieve uitslag en bij een positieve uitslag hebben we een besmetting eerder in beeld. En dat is winst. En mocht ondanks alles, die tweede golf er toch komen, dan hebben we er klaar voor te zijn. Daarom hebben we een flinke voorraad mondmaskers en andere persoonlijke beschermingsmiddelen in de pakhuizen van het landelijk consortium hulpmiddelen aangelegd. Daarom komt het Landelijk Netwerk Acute Zorg in samenspraak met verpleegkundigen en artsen komende week met een plan om de capaciteit op de intensive care afdelingen flexibel te verhogen van de huidige 1150 bedden tot zo’n 1700 bedden. En de app die het bron- en contactonderzoek aanvult, is inmiddels bijna af. De komende weken wordt die getest, zodat we half juli een besluit kunnen nemen over hoe we tot invoering kunnen overgaan. We willen op alle punten die van belang zijn leren hoe we een tweede golf ook op kunnen vangen. Liefst willen we die voorkomen, maar als die komt moeten we hem aankunnen. En dat doen we door ons te laten adviseren door onafhankelijk deskundigen. We doen dit allemaal – u weet het – om ervoor te zorgen dat de zorg het aankan en om onze kwetsbaarste mensen zo goed mogelijk te beschermen. Veel mensen hebben het de afgelopen tijd heel zwaar gehad – in instellingen voor gehandicaptenzorg, thuis, elders – het was geen gemakkelijke tijd. Maar als het virus ergens ongenadig hard heeft toegeslagen, dan is het wel in de verpleeghuizen. Werk dat verpleeghuizen hebben verzet is echt indrukwekkend. Bewoners en medewerkers hebben de afgelopen tijd zo ontzettend veel meegemaakt en het is begrijpelijk dat de instellingen de schrik nog in de benen hebben. Maar nu het aantal besmettingen fors lager ligt, hoeft bezoek niet meer beperkt te worden als de locatie vrij is van besmetting. Dan kunnen bewoners ook weer gewoon naar buiten. Net als iedereen kunnen zij dan weer samen zijn met hun naasten. En uiteraard moet het in goed overleg binnen de verpleeghuizen en moet het ook binnen de huizen praktisch uitvoerbaar zijn. Maar dit is het moment voor alle verpleeghuizen om de ruimte te benutten die er is. Om elkaar weer te ontmoeten. Beste mensen, we vertellen onszelf in Nederland vaak dat we zo’n nuchter landje zijn. Door onze eeuwenlange strijd met het water weten we dat we niet alle onheil buiten de deur kunnen houden. We hebben het virus hier nu redelijk onder controle, maar wereldwijd is het aantal nieuwe besmettingen op dit moment hoger dan ooit. De enige manier om die tweede golf te voorkomen, is door ons gezond verstand te gebruiken en ons verantwoordelijk te voelen voor de bescherming van elkaar. De dijk, dat zijn we samen. En als we ons dat blijven realiseren, dan wordt het vast een mooie zomer. Dank u wel.
20200806@Beste mensen. De vrijheden die we onszelf deze zomer hebben kunnen veroorloven, gingen gepaard met een grote verantwoordelijkheid. Want ook al hadden we het virus eind juni onder de duim, de verantwoordelijkheid om ons aan de basisregels te houden die bleef. Omdat we onze kwetsbaarste mensen – mensen met een beperking, mensen met een chronische ziekte, ouderen - tegen corona hebben te beschermen én de mensen in de zorg de ruimte willen geven om op adem te komen. Steeds als we verslappen – en dat gebeurt echt te vaak – slaat het virus zijn slag. We zitten inmiddels in de controlefase. We kunnen iedereen met klachten testen en de contacten van besmette mensen nagaan. We weten – anders dan in maart - waar het virus zit, en hoe snel het toeneemt. En dat ging de afgelopen weken steeds sneller, afgelopen week zelfs maal twee, en vandaag weer 601 nieuwe besmettingen erbij. Met name regio’s zoals Rotterdam, Amsterdam, Haaglanden en West-Brabant geven echt reden voor zorg. Die verspreiding vindt vooral plaats in groepjes en zo ontstaan er brandhaarden van het virus. We kennen nu 259 clusters van minimaal 3 aan elkaar te relateren besmettingen. En die vuurtjes kunnen we dankzij het bron- en contactonderzoek ook weer uittrappen. En ook dat maakt de situatie anders dan in maart, want toen hadden we het zicht op deze clusters niet en lag het aantal besmettelijke mensen op enig moment naar schatting op 270 duizend, terwijl dat nu ruim 16 duizend is. Toen kwamen er per week 600 mensen in het ziekenhuis bij, nu zijn dat er 44. Maar geen misverstand: er is reden tot zorg. En juist omdat we de herinneringen aan maart nog scherp op het netvlies hebben, moeten we ons herpakken. Moeten we de discipline hervinden waarmee we het virus onder controle kregen. Omdat we lokaal goed zicht hebben op nieuwe besmettingen, nemen we ook daar de maatregelen. Of en waar dat nodig is, zien dat we op het dashboard en aan de analyses van onder meer het bron- en contactonderzoek. Met GGD’en en veiligheidsregio’s ontwikkelen we een lokale gereedschapskist waarmee we het virus de kop in kunnen drukken daar waar het de kop opsteekt. Mark Rutte noemde daar net al voorbeelden van, en aan die gereedschapskist blijven we instrumenten toevoegen. Die inzetten, is de snelste, de gerichtste en de effectiefste aanpak. De situatie in Rotterdam vraagt gewoon om een andere aanpak dan die in Renkum. In aanvulling op die regionale instrumenten, blijven ook landelijke maatregelen noodzakelijk om in te kunnen zetten en dat doen we dus ook. Maar alle maatregelen van de wereld halen niks uit, als we zelf op de vulkaan blijven dansen. De achtergrond van de besmettingen van vandaag, is gewoon het niet naleven van de afspraken. We hebben allemaal de discipline op te brengen om ons aan de basisregels te houden. Al was het maar omdat we weten dat mensen met een beperking, mensen die kwetsbaar zijn, nu zelf hun vrijheden beperken omdat ze zien dat anderen het niet zo nauw nemen met de regels. Al was het maar omdat de mensen in de zorg nog aan het bekomen zijn van dat harde zwoegen van de afgelopen maanden. En al was het maar omdat de medewerkers van de GGD al maanden in crisisstand staan - wat ze graag doen, maar niet als we hen laten dweilen terwijl we zelf met elkaar de kraan open laten staan. En het moet toch haalbaar zijn om anderhalve meter afstand te houden. Om thuis te blijven en je te laten testen als je klachten hebt. En om niet op reis te gaan naar een gebied waarvan je weet dat er een oranje reisadvies voor geldt tenzij het écht noodzakelijk is. Reizigers uit die risicogebieden, die uit die risicogebieden thuis komen moeten bij terugkomst ook meteen twee weken thuisblijven en zich bij klachten laten testen. En aan de hand van passagiersgegevens gaat het landelijk team van de GGD reizigers nabellen om te checken of ze zich aan die quarantaine houden. Eind volgende week hopen we een testraat op Schiphol in te richten, en daarna ook op andere luchthavens. Bij de gate van vluchten uit landen die nu op oranje staan, wordt mensen verzocht om zich op Schiphol te laten testen, ook als ze geen klachten hebben. Omdat bij reizigers het moment van besmetting onbekend is, willen we zeker weten dat ze niet met het virus in de koffer zijn terug gekomen. Zo’n test is een momentopname, een testuitslag kan negatief zijn terwijl je toch besmet bent. Daarom moeten reizigers ook als de test geen corona vindt, wel thuisblijven. Vanaf 17 augustus begint de proef met de app Coronamelder in Twente en in Drenthe. En op 1 september willen we die landelijk invoeren. En als je volgens de app in aanraking bent geweest met iemand met corona, blijf je thuis. We kijken of het in de praktijk en uitvoering werkt en daarvoor doen we dus pratijktest om de mensen die uit de app naar voren komen al op dag 7 te testen, ook al hebben ze geen klachten. En zo gaan we na of we daarmee de quarantainetijd kan worden bekort. En dit zoeken we ook uit voor de mensen die naar voren komen uit het bron- en contactonderzoek en daarover vragen we het OMT ons te adviseren. Het is belangrijk om zo min mogelijk tijd te laten zitten tussen de besmetting en de start van het bron- en contactonderzoek en daarom zullen we dat hele proces moeten versnellen. Zo gaat er vanaf 12 augustus een digitale portal live, waarin mensen zelf hun uitslag zelf kunnen zien. En daarnaast moeten we er samen voor zorgen dat mensen zich sneller laten testen. We weten dat veel mensen een paar dagen met klachten blijven lopen voordat ze die test afspraak gaan maken. Ook bij milde klachten: bel 0800-1202. We zijn uiteindelijk pas beschermd als er een vaccin is en daar wordt hard gewerkt. Nederland heeft in juni met Duitsland, Frankrijk en Italië een eerste afspraak met AstraZeneca gemaakt om een veelbelovend vaccin in te kopen. De Europese Commissie heeft nu de gesprekken afgerond met Sanofi Pasteur en GSK voor de levering van een ander veelbelovend vaccin. Met een tiental kandidaatvaccins wordt op dit moment gesproken en we verwachten de komende weken meerdere afspraken te kunnen maken. Beste mensen, hoe het virus zich vanaf hier gedraagt, dat is aan ons. Het is eerder gelukt om het virus eronder te krijgen, maar dat heeft onze samenleving veel gekost. Door nu ons gezond verstand te gebruiken, voorkomen we dat straks een smeulende vuur, weer een grote brand wordt en we met groot materieel moeten uitrukken. En alleen samen houden we het virus eronder. Dank u wel.
20200818@Beste mensen, om dan ook maar meteen met de deur in huis te vallen: we nemen deze maatregelen omdat we weten dat de mensen in de zorg nog aan het bijkomen zijn van hun harde werk in het voorjaar. Omdat we ons niet kunnen veroorloven dat er bijvoorbeeld opnieuw kankeroperaties uitgesteld moeten worden. En omdat iedereen die besmet raakt, behoorlijk ziek kan worden – of erger. Mensen zijn soms na maanden nog niet de oude. En dat geldt niet alleen voor mensen met een kwetsbare gezondheid, we zien ook twintigers, dertigers en veertigers terug in de ziekenhuizen. We hebben niet de luxe om op basis van de cijfers van vandaag te zeggen: ‘het valt nog mee’. Nee, het valt niet mee. Van het voorjaar hebben we geleerd dat de cijfers van vandaag een voorbode kunnen zijn van een hoop verdriet morgen. Alleen al daarom hebben we ons aan de regels te houden. Voor onszelf, om anderen te beschermen, en omdat we een nieuwe lockdown willen voorkomen. En inmiddels zien we op het coronadashboard dat in de ene regio veel meer besmettingen zijn dan in de andere, maar in alle regio’s loopt het op, bij alle leeftijdsgroepen loopt het op. Afgelopen week testten weer zo’n 4000 mensen positief. Het RIVM schat nu in, rekent, een inschatting natuurlijk, maar toch, schat nu in dat er zo’n 50.000 mensen besmettelijk zijn. 50.000 mensen. Het virus is alles behalve klaar met ons, met niemand van ons. Het aantal besmettingen moet dalen. En daarvoor nemen we landelijke maatregelen en regionale maatregelen. Het OMT heeft voor ons geanalyseerd waar en hoe mensen besmet raken. En Mark Rutte zei het al, dat is vooral op feestjes, thuis,  op het werk, en in groepen van familie, vrienden en bekenden. En het OMT weet dat omdat de GGD alle contacten van iemand die besmet is, na belt en vraagt twee weken thuis te blijven. En dat thuisblijven, die quarantaine, die is zo belangrijk want dat stopt nieuwe besmettingen. Dat nabellen, het bron- en contactonderzoek, werkt heel goed als het aantal contacten van iemand die besmet blijkt, beperkt is. Als de GGD vijf of zes mensen na moet bellen, dan kun je een besmettingshaard in de kiem smoren. Maar als de vijftig of zestig mensen met wie je op een feestje stond, moeten worden gebeld – en dat zijn de cijfers die we nu soms terug horen – dan is dat onderzoek van de GGD minder effectief. Dan kunnen we nog zoveel mensen aan het bellen zetten, maar dan ben je alsnog een paar dagen verder. Dagen waarin nieuwe besmettingen hebben kunnen gebeuren – en als het even tegenzit weer op een feestje met vijftig man. En als je gebeld bent omdat je in nauw contact bent geweest met iemand die corona heeft, dan is het advies: in quarantaine, thuisblijven en als je klachten mocht ontwikkelen je snel laten testen. Maar we merken dat dat niet altijd gebeurt. Mensen gaan dan toch aan het werk. Toch met vrienden naar de kroeg. Toch naar die trouwerij. En als stok achter de deur – als uiterste maatregel - onderzoeken we nu of we in zo’n geval quarantaine kunnen verplichten. De huidige wet maakt dat al mogelijk en met de burgemeesters, de veiligheidsregio’s, de GG en het OM werken we uit hoe die verplichting dan ook opgelegd kan worden. Het OMT heeft deze zomer ook gekeken of die quarantaine misschien korter kan. Wellicht wordt dat thuisblijven dan ook iets beter te overzien. En het goede nieuws is: we kunnen van 14 dagen terug naar 10. En natuurlijk geldt ook dan: bij klachten meteen laten testen. Beste mensen, wij hebben samen het virus in de tang te houden, om te voorkomen dat het ons weer in de houdgreep neemt. Maar dat kan de overheid niet alleen, dat kan de burgemeester niet alleen, dat kunnen we alleen samen met 17 miljoen mensen. En als we niet allemaal verantwoordelijk met onze vrijheden omgaan, dan zijn volgende stappen noodzakelijk. Dan mogen we thuis nog minder mensen ontvangen. Dan moeten we de groepen in de horeca weer beperken. En in sommige regio’s zijn verregaande maatregelen nu al noodschappelijk. Amsterdam licht vanavond toe, dat zei de premier al, wat daar extra nodig is. Laten wij ons samen aan al die maatregelen houden, want alleen samen kunnen we dat tij keren. Dank u wel.
20200901@Beste mensen, we werken met voortschrijdend inzicht en gelukkig hebben we steeds meer inzicht in hoe de verspreiding van dat virus gaat. Een les van de afgelopen maanden, en eigenlijk opnieuw van de afgelopen weken, is dat we in staat zijn om dat virus eronder te krijgen. En eronder te houden. Maar niet vanzelf. Dat vergt alertheid. Dat vergt uithoudingsvermogen en dat vergt saamhorigheid. En dat we het samen moeten doen geldt voor de hele aanpak. Ook voor testen en traceren. Het is goed dat steeds meer mensen zich laten testen. Maar – laat je alleen testen als je klachten hebt. De afgelopen weken werd het veel drukker in de teststraten. Alleen al bij de GGD’en steeg de vraag in twee weken van 100.000 naar meer dan 160.000 testen per week. Ook omdat mensen zónder klachten zich lieten testen. En zo’n enorme toename kunnen de laboratoria nauwelijks bijbenen en daardoor loopt de wachttijd op veel plekken op. Op dit moment is de vraag naar testen gewoon groter dan de laboratoria met hun materialen aankunnen. En dat zal de komende weken nog zo blijven. En daarom herhaal ik: laat je alleen testen als je klachten hebt. We doen er alles aan om ervoor te zorgen dat deze situatie zo tijdelijk mogelijk is. We breiden de testcapaciteit natuurlijk flink uit. Want zeker nu de R in de maand is en het aantal mensen met verkoudheidsklachten toeneemt is de druk op de testcapaciteit de komende maanden alleen maar groter. De GGD’en staan paraat om, zodra de laboratoriumcapaciteit het weer toelaat, het aantal testlocaties verder op te schroeven. Ook wordt de capaciteit uitgebreid. Zo hebben we een flink aantal extra testmachines ingekocht. We kopen van zoveel mogelijk leveranciers meer materiaal in om lange tijd, grote hoeveelheden tests af te kunnen nemen. En afgelopen weekend hebben we daarnaast twee laboratoria in Duitsland gecontracteerd. En we onderzoeken hoe we met innovatieve methoden, sneller en meer kunnen testen. Ook het onderzoek dat nagaat wie je allemaal besmet kunt hebben - het bron- en contactonderzoek - moet uitgevoerd kunnen blijven worden, ook als het aantal besmettingen toeneemt. De GGD’en hebben de opleiding van extra mensen versneld, zodat er voldoende mensen ingezet kunnen worden. Zo zullen we in de uitvoering telkens moeten inspelen op steeds weer veranderende omstandigheden en doen wat nodig is. Voortschrijdend inzicht is er ook ten aanzien van de verpleeghuizen. Recent onderzoek leert dat symptomen van corona bij bepaalde bewoners niet altijd duidelijk zichtbaar zijn of niet altijd even goed herkend worden. En zo kan het virus ongemerkt snel verspreiden. En daarom gaan we bij een uitbraak in een verpleeghuis, op advies van het OMT, bewoners en medewerkers wekelijks testen totdat de besmetting is teruggedrongen. En daarnaast maken zorgmedewerkers in die situatie, meer preventief gebruik van mondkapjes. De afgelopen maanden hebben we ruim 100 deskundigen gevraagd om kritisch mee te denken over welke aanpak werkt en wat er beter kan. Zo gericht mogelijk maatregelen nemen is een belangrijke les. Maatregelen moeten het virus zo hard mogelijk raken, en de samenleving en onze economie zo min mogelijk. En dus minder landelijk en meer lokaal. Daar waar het virus de kop opsteekt, moeten we het de kop indrukken. En dus staat op coronadashboard, coronadashboard.rijksoverheid.nl, steeds meer precieze en lokale informatie. Vanaf vandaag staan de cijfers per gemeente erop. En per regio gaan we bepalen wat het besmettingsrisico is. Of we slechts waakzaam moeten zijn, of dat het risico op besmetting zorgelijk, of zelfs ernstig is. En aan de hand daarvan kunnen regio’s, dáár die maatregelen nemen die nodig zijn. In de ene situatie kan er de situatie iets anders vragen. In de ene stad kan de situatie iets ander vragen dan in de andere gemeente, en dus zullen er in de ene stad andere maatregelen genomen worden dan in het dorp verderop. Op die manier willen we de verspreiding van het virus afremmen én proberen we tegelijkertijd de samenleving en ondernemers zo min mogelijk met maatregelen te belasten. Want hoe langer het duurt, hoe lastiger het soms is om de maatregelen vol te houden. En hoelang we het moeten volhouden, zo eerlijk moeten we zijn, dat is niet met zekerheid te zeggen. Uiteindelijk zullen we met elkaar pas beschermd zijn als we een vaccin hebben. En dat vaccin lijkt steeds dichterbij te komen. Met leveranciers van 5 kandidaat-vaccins zijn inmiddels afspraken gemaakt. De eerste testresultaten van die vaccins die zijn bemoedigend. Als alles meezit, hopen we in de eerste maanden van 2021 de eerste vaccins te ontvangen. We moeten volhouden. Voor onszelf én voor anderen. Voor zorgmedewerkers die we nog even uit de wind willen houden. Voor mensen die ziek kunnen worden van het virus. En die kans lopen we allemaal, maar de één meer dan de ander. Je kunt niet zeggen ‘als de ene groep zich even terugtrekt, dan kan de andere groep zijn gang gaan’. We kunnen allemaal ziek worden en we willen allemaal meedoen. Kwetsbare ouderen, mensen met een handicap, mensen met een longziekte, andere mensen met een kwetsbare gezondheid. Juist omdat het virus onderscheid maakt, juist daarom moeten wij dat niet doen. Juist daarom hebben we saamhorigheid nodig. We zullen deze crisis alleen als één samenleving te boven kunnen komen. Dank.
20200918@Is dit hem dan, die tweede golf? Ja, als we kijken naar de groei van het aantal besmettingen, dan is dit die tweede golf. Maar nee, als we kijken naar de situatie in de ziekenhuizen dan is het daar gelukkig nog niet zover. Nog niet. En we hebben samen te voorkomen dat het zover komt. We hebben samen te voorkomen dat het virus zich met dezelfde snelheid blijft verspreiden. Gelukkig weten we nu veel meer over het virus dan in maart en kunnen we die tweede golf ook met elkaar breken. Op het coronadashboard zien we dat meerdere signaalwaarden de afgelopen weken zijn overschreden. Dat geldt voor het aantal besmettingen per 100 duizend bijvoorbeeld. En dat geldt voor het reproductiegetal – Mark Rutte heeft dat zojuist toegelicht. Maar ook als je naar andere cijfers kijkt, zie je dat het de verkeerde kant op gaan. De situatie is zorgelijk. We hebben de regio’s ingedeeld op besmettingsrisico. Vanaf vanavond is dat allemaal terug te zien op het coronadashboard. Er zijn drie niveaus. Staat het risiconiveau op 1, dan gelden daar gewoon de bestaande maatregelen, moeten we waakzaam zijn. Staat het risiconiveau op 2, dan nemen de besmettingen flink toe en is de situatie zorgelijk geworden. En dat vraagt  aanvullende, doorgaans regionale maatregelen, en die moeten helpen om de verspreiding van het virus terug te dringen. Als de situatie ernstig wordt, dan delen we een regio in op risiconiveau 3. Dan zijn harde maatregelen nodig om kwetsbare mensen te beschermen en de zorg in de benen te houden. Op dit moment is in een aantal regio’s de situatie zo zorgelijk dat extra maatregelen nodig zijn. Risiconiveau 2 dus. We willen het virus hard raken, maar de samenleving en de economie zo min mogelijk. Daarom moeten we goed weten waar en onder wie het virus zich verspreidt, en dat verschilt per regio. Daarom kiezen we ook voor een regionale aanpak. Maar we zien ook een aantal gemene delers. Het virus wordt vaak overgedragen onder studenten, jongeren, en jonge mensen tot 30 jaar. En dat gebeurt vooral thuis, bij een borrel of een verjaardag.  Ook op het werk, en in toenemende mate ook in de horeca, dragen mensen het virus aan elkaar over. En misschien denkt u: ‘och, zo ziek worden die jonge mensen niet.’ Maar dat klopt maar deels. Want ook jonge mensen kunnen goed ziek worden van het coronavirus. En bovendien, de mensen die op vrijdagavond net iets te gezellig samen staan op een feestje, die gaan op zaterdag naar de supermarkt, of geven het virus op zondag door als ze langsgaan bij oma. En zo gebeurt het dat het virus onder de hele bevolking weer de kop opsteekt. In zes regio’s zien we nu dat het aantal vastgestelde besmettingen per dag aanhoudend te hoog is. Uitschieters daarbij zijn Amsterdam-Amstelland, Rotterdam-Rijnmond, en Haaglanden. Maar ook in Utrecht, Kennemerland en Hollands-Midden gaat het niet goed. Daarom hebben we die zes regio’s op risiconiveau 2 gezet. En dat geldt waarschijnlijk binnenkort voor meer regio’s. De zes regio’s gaan hun lokale maatregelen intensiveren. En we vragen ze allemaal een aantal maatregelen te nemen. Ondanks de grote inspanningen van horecaondernemers om het virus buiten de deur te houden, zien we het aantal clusters van besmettingen daar toch toenemen, en met een toename van het aantal mensen dat besmettelijk is in zo’n regio, neemt dus ook het risico van nieuwe besmettingsclusters toe. En die clusters zijn doorgaans ook nog eens groter dan in de thuissituatie. Daarom is een van de maatregelen gericht op de horeca. In de 6 risicoregio’s mag je na middernacht in de horeca niet meer naar binnen, gaat om 12 uur de muziek uit en gaan om 1 uur de lichten aan: dan moet iedereen de deur uit zijn. De tweede gaat over de grootte van groepen. Samenkomsten van meer dan 50 mensen zijn een meldingsplichtig evenement. Daarbij meldt men hoe het toezicht op de naleving van de regels is geregeld. Daarnaast mogen groepen van bekenden, dus familie, vrienden of collega’s sowieso niet groter zijn dan 50 man. Dat geldt voor binnen en buiten. En dus, als je ergens een locatie wilt reserveren, dan kan dat ook alléén voor groepen die kleiner zijn dan 50 mensen. En helaas geldt dat ook voor bruiloften. We maken wel een aantal uitzonderingen, zoals voor demonstraties, uitvaarten, religieuze bijeenkomsten, en scholen uiteraard. Al deze maatregelen gaan vanaf zondagavond 18.00 uur in en kunnen later ook voor andere regio’s gaan gelden. Daarnaast nemen die regio’s nog andere maatregelen. Bijvoorbeeld met collegevoorzitters en studentenorganisaties maken zij afspraken over het terugdringen van besmettingen binnen studentenhuizen, en -verenigingen, zoals bijvoorbeeld in Delft. Om kwetsbare inwoners te beschermen gaan de regio’s aan de slag om ervoor te zorgen dat de supermarkt op bepaalde tijden exclusief open is voor hen. En om jongeren te bereiken starten we samen een campagne geïnspireerd op die uit Amsterdam die daar met jongeren is opgezet. Andere voorbeelden zijn intensievere handhaving. Rotterdam-Rijnmond gaat vaker controleren op plekken waar veel jongeren samenkomen. En Kennemerland zet in op het tegengaan van illegale feestjes. De regio’s lichten deze maatregelen vanaf 20.00 uur zelf verder toe. Tot slot het testen. De laboratoria zitten nu krap in hun capaciteit om de testen te analyseren. En u heeft dat vast al gemerkt als u probeerde een afspraak te maken, dat wachttijden daardoor oplopen. We werken met man en macht aan een forse uitbreiding van de laboratoriumcapaciteit. We hebben extra machines en materialen aangeschaft. We maken afspraken met nieuwe laboratoria. En nieuwe testmethoden zoals sneltesten worden in de praktijk al getoetst zodat we ze meteen in kunnen zetten als ze betrouwbaar genoeg blijken. Maar de krapte zal helaas echt nog wel een aantal weken aanhouden, en dus zeg ik nogmaals, laat je alleen testen als je klachten hebt. Voor zorgpersoneel dat voor de zorg onmisbaar is, is vanaf maandag tijdelijk voorrang geregeld in de teststraten. En dat geldt ook voor leraren in het basis- en voortgezet onderwijs, die voor hun klas onmisbaar zijn. En natuurlijk is het vervelend als je langer moet wachten op een test en dus ook langer binnen moet blijven. En toch: thuisblijven moet. Het is de enige manier om het virus niet verder te verspreiden. En hoe chagrijnig je ook wordt van dat wachten wordt, dat mag nooit een reden zijn om dat af te reageren op onze GGD-medewerkers in de frontlinie. Zij doen hun belangrijke werk voor ons. Omdat kinderen tot en met 12 jaar nauwelijks bijdragen aan de verspreiding van het virus, adviseert het OMT hen voorlopig niet meer te laten testen bij milde klachten, zoals een snotneus, kriebelhoest, of beginnende keelpijn. Als ze verkouden zijn, kunnen ze dus gewoon naar school. Net zoals bij de kinderen onder de 7 jaar ook al volgens die richtlijn gewoon naar de kinderopvang of naar groep 1 en 2 gaan. Dat voorkomt namelijk dat die kinderen in de basisschoolleeftijd teveel dagen school moeten missen en het scheelt ook gewoon drukte in de teststraten. Beste mensen, extra maatregelen, extra beperkingen, stappen terug. Maar uiteindelijk zijn het niet maatregelen die het virus eronder houden. Wij zijn degenen die dat moeten doen. Wij zijn degenen die dat moeten volhouden. Want alleen door vol te houden, en dat samen te doen, kunnen we die tweede golf zien te breken.   
20200928@Beste mensen, alles wat we doen, doen we om onze kwetsbaarste mensen te beschermen en om te zorgen dat de zorg het aan blijft kunnen. Dat is wat we deden en dat is wat we blijven doen. En tegelijkertijd willen we de samenleving en de economie zo min mogelijk raken. We willen dat kinderen en jongeren gewoon naar school kunnen. Dat we van een borrel buiten de deur kunnen genieten, kunnen blijven genieten. Dat we kunnen sporten. En in de maatregelen die we nemen, proberen we met al die aspecten rekening te houden. Er is geen tegenstelling tussen wat nodig is voor de zorg en wat nodig is voor de economie en de samenleving. We steunen onze zorg, de economie en de samenleving het beste als we die tweede golf breken en we het virus er zo snel mogelijk weer onder hebben. Dat hebben we voor een belangrijk deel in eigen hand. In het voorjaar hebben we laten zien dat we met elkaar in staat zijn om het virus onder controle te krijgen. We doen met z’n allen ons best om de regels na te leven. Horecaondernemers die alles uit de kast halen om de anderhalve meter en de registratieplicht te handhaven. Ouders die op de sportclubs van hun kinderen coronadiensten draaien en zorgen dat mensen de regels naleven. Maar ook gewoon reizigers in de bus of trein, die een mondkapje dragen en niet op een kluitje gaan zitten. Over het algemeen gebruiken we ons gezonde verstand. En toch. De treinen worden voller. Op de weg is het weer drukker. En dat zoveel mogelijk thuiswerken, schiet er steeds meer bij in. En soms gaat het echt mis. Feestende mensen thuis, in cafés en in parken, dat zijn echt niet alleen de studenten en jongeren. Mensen met klachten blijven lang niet altijd meer thuis. Soms blijkt dat mensen nadat ze al klachten hebben, of in quarantaine zouden moeten omdat ze in contact zijn geweest met iemand die besmet was, nog heel veel mensen hebben gezien en gesproken. En dat zijn helaas geen uitzonderingen. En dan wordt het dweilen met de kraan open. Dat zien we terug in de cijfers. In de optelsom van wat goed gaat en wat niet goed gaat is het onder de streep gewoon niet goed genoeg. En dat is zuur voor iedereen. Maar het is de realiteit waarmee we te maken hebben. Het virus is al een aantal weken met een gevaarlijke opmars bezig. Vandaag zijn ruim 100 duizend mensen besmettelijk. Om het praktisch te maken: van elke 170 mensen die je tegenkomt, is er dus 1 die je kan aansteken. Een week geleden telden we 1500 nieuwe besmettingen per dag. Nu zijn dat er twee keer zoveel, ongeveer 3000. Over ruim een week, zelfs met de maatregelen die we vandaag aankondigen, verwachten we over ruim een week weer een stijging te zien naar zo’n 5000 besmettingen per dag. En dat is die exponentiële groei waar we het eerder over hadden. Wat vandaag nog niet zo ernstig lijkt, kan in een dikke week enorm gegroeid zijn. Wat vandaag nog niet zo ernstig lijkt, kan binnen een maand de zorg overbelasten. Kijk maar naar het aantal patiënten op de intensive care. Een week geleden waren dat er 85. Nu zijn het er 142. En zelfs met de maatregelen die we vandaag aankondigen verwachten we dat er half oktober ruim 400 ic-bedden bezet zijn. Ik geef u heel veel cijfers en ik begrijp dat die abstract zijn. Maar die cijfers betekenen dat mensen met een andere ziekte langer moeten wachten op een behandeling. In Amsterdam, Leiden en een paar andere regio’s is dat al zo. En voor iedereen die in het ziekenhuis of het verpleeghuis in de frontlinie stond, voor iedereen die op zorg heeft moeten wachten in het voorjaar, zijn dit geen abstracte getallen. Een overbelaste zorg raakt ons allemaal. Die verdubbeling per twee weken, die past bij het laatst gemeten reproductiegetal R van ongeveer 1,3. Dat getal, dat R-getal, betekent dat elke 100 besmette mensen het virus aan ongeveer 130 anderen doorgeven in vier of vijf dagen. Dat getal betekent dus dat steeds meer mensen ziek worden. En het doel van de maatregelen van vandaag is om ervoor te zorgen dat we de verspreiding van het virus weer terugdringen. Dat we dat reproductiegetal onder de één zien te krijgen. Maar zoals ik al zei: voordat we daar überhaupt zijn, zullen we de cijfers eerst nog flink zien stijgen. Want de mensen die vandaag ziek worden zijn ongeveer een week geleden besmet. Dit virus is als een mammoettanker. Het kost tijd om bij te sturen en af te remmen. Het effect van wat we vandaag doen, zien we pas over één á twee weken terug. Met de maatregelen die we nu landelijk nemen, waarbij we, willen we de samenleving zoveel mogelijk ontzien en het virus zo hard mogelijk raken. We doen dat door het aantal sociale contacten te beperken, vooral door de groepsgrootte in allerlei situaties kleiner te maken. De maatregelen van vandaag gelden vooralsnog voor drie weken. En voor alle duidelijkheid: we schalen de regionale aanpak dus tijdelijk op naar een landelijke, om het virus voor te blijven en de pas af te kunnen snijden. Daarna volgt een nieuw weegmoment en dat is feitelijk een T-splitsing. Of we slagen erin het aantal besmettingen te laten dalen en dan kunnen we kijken hoe we weer terug kunnen naar de regionale aanpak, met meer maatwerk per regio. Of we slagen daar niet in en dan zijn hardere maatregelen nodig, die ons dichterbij die intelligente lockdown, vergelijkbaar met het voorjaar brengen. Dat is het pad dat we voor ons zien en dat we vandaag inslaan. De bottom line is: we doen ons best, maar het virus doet het beter. En daarom moeten we nu ingrijpen, om erger te voorkomen. Voor kwetsbare mensen om ons heen, voor de mensen in de ziekenhuizen, voor de verpleeghuizen, voor onze ondernemers en uiteindelijk voor onszelf. We moeten opnieuw onze vrijheden beperken, zodat we ze niet hoeven in te leveren. We treffen vandaag stevige maatregelen, maar uiteindelijk zijn het niet de maatregelen die dit virus eronder gaan krijgen, wij doen dat. Ons gedrag, dat is wat het verschil gaat maken.
20201013@Beste mensen, toen we hier twee weken geleden stonden telden we 3000 nieuwe besmettingen per dag, inmiddels zijn dat er bijna 7400. Twee weken geleden lagen er 690 mensen met corona in het ziekenhuis, nu zijn dat er 1410. Twee weken geleden werd er in 150 verpleeghuizen een besmetting geconstateerd, vandaag ruim twee keer zoveel. En dat is hoe exponentiele groei eruitziet.  En als we doen wat we deden, dan krijgen we steeds meer van wat we kregen, dan verdubbelen alle cijfers binnen twee weken nogmaals, ruim. Met alle nare gevolgen van dien, in de eerste plaats voor de mensen die het virus zelf oplopen, die soms weken, maanden uit de running zijn of erger. Voor mensen die zitten te wachten op een operatie, voor de mensen in de zorg, in de ziekenhuizen, in de verpleeghuizen, bij de GGD’s, mensen die al maandenlang in crisisstand staan. We kunnen hen niet vragen om voor ons te blijven dweilen, als we zelf de kraan open laten staan. We merken allemaal de gevolgen van dit virus. We merken het in heel Nederland: onze samenleving, onze economie, onze vrijheid. Er staat de komende weken veel op het spel, het aantal mensen dat besmet is, het aantal mensen dat besmettelijk is moet dalen. En dat betekent dat we met minder mensen tegelijkertijd samenkomen, dat we minder met anderen afspreken en dat we minder op pad gaan en meer thuisblijven: minder bijeenkomsten, minder bewegingen, minder contacten. Daar zijn alle maatregelen op gericht, dat is het doel van deze gedeeltelijke lockdown: het aantal besmettingen moet omlaag. Dat is de gezamenlijke taak waar we nu voor staan. We zijn uiteindelijk pas beschermd als er een vaccin is. Daar wordt hard aan gewerkt, maar het zal er echt niet eerder zijn dan in de eerste maanden van 2021 en ook dan, met alle onzekerheden van dien, nog maar voor de eerste groepen. Ondertussen hebben we het virus terug te brengen naar een beheersbaar niveau, zodat in de ziekenhuizen het coronavirus de reguliere zorg niet verdringt, zodat we met vrienden ’s avonds weer een biertje kunnen gaan drinken, zodat we in het weekend weer langs de lijn of op het veld kunnen staan. Maar voor we zover zijn, gaan we – net als in het voorjaar – een periode van veel thuiszijn tegemoet en dat vraagt veel van ons allemaal. En juist met een grillig virus moet onze aanpak voorspelbaar zijn en daarom hebben we een routekaart gemaakt, waarop we voor iedereen duidelijk maken welke maatregelen op welk moment nodig zijn om het aantal besmettingen onder controle te krijgen. Vier risiconiveaus, bij elk risiconiveau de maatregelen die nodig zijn. Voor iedereen terug te vinden op rijksoverheid.nl/routekaart, iets later op de avond. Wat we telkens willen is zo gericht mogelijk ingrijpen, maar bij een hoge besmettingsgraad zoals nu het geval is, kun je minder fijnmazig te werk gaan. Wat we telkens willen is het virus zo hard raken en de samenleving en economie zo min mogelijk. Maar met de maatregelen die op dit moment nodig zijn, is het onvermijdelijk dat die toch geraakt worden. We zitten op die routekaart, zoals we die gemaakt hebben, in het hoogste niveau, in het niveau ‘zeer ernstig’. En dus past daarbij en gaan we in een gedeeltelijke lockdown. En deze gedeeltelijke lockdown zullen we zeker een week of vier moeten volhouden. Er is een kans dat het langer duurt, maar over twee weken maken we de balans op: is wat we nu doen goed genoeg of moeten we zelfs nog meer doen? Als het niet goed genoeg is, dan is een totale lockdown onvermijdelijk: helemaal geen bijeenkomsten meer, helemaal thuisblijven. Maar dat zou niet nodig moeten zijn, we hebben het zelf in de hand. En ik begrijp dat maatregelen discussie oproepen: voor de één zijn ze niet streng genoeg, voor de ander misschien te rigoureus. Maar discussiërend over de maatregelen krijgen we het virus er niet onder, het virus is niet vatbaar voor discussie. En de snelste manier om van maatregelen af te komen, is door ons er gewoon aan te houden. Het gaat om ons gedrag, uiteindelijk hebben we samen in de hand of we onze vrijheden kunnen herwinnen of dat we ze verder moeten inleveren. De fase waar we nu staan, is frustrerend, voor iedereen. Maar wat echt niet kan is dat we die frustratie afreageren op de mensen die voor ons in de frontlinie staan. In de zorg, als een afspraak verplaatst moet worden; bij de GGD, als je moet wachten; maar ook in het ov of in de winkel, als je er vriendelijk aan wordt herinnerd een mondkapje te dragen. Hoe lastig het ook is, alle mensen die elke dag voor ons op pad gaan verdienen ons respect en onze steun. We moeten het echt nog een poos volhouden, om onze mensen in de zorg te ontzien en onze kwetsbare mensen zo goed mogelijk te beschermen. Want de huidige besmettingsgraad betekent dat zij extra kwetsbaar zijn, niet alleen voor het virus, maar ook door het verlies van veel van wat de dag kleur geeft. Laten we dus vooral oog hebben voor elkaar. We hebben het evenwicht te bewaren tussen wat medisch en wat menselijk noodzakelijk is en dus moet de dagbesteding voor mensen met een kwetsbare gezondheid of een beperking, zij het aangepast, zo veel mogelijk door blijven gaan. In de verpleeghuizen hebben we geleerd van het voorjaar. Het sluiten van die huizen heeft ongelofelijk veel verdriet gebracht, hoe noodzakelijk ook toen: bij bewoners, bij hun naasten, maar ook bij mensen die dagelijks voor ze zorgen heeft dat verdriet betekend dat ze nooit meer terug willen naar die periode. En dat willen wij ook niet. Zorginstellingen hoeven niet nogmaals helemaal dicht voor bezoek. Bezoek moet soms beperkt, maar het moet wel mogelijk blijven, al kan het soms slechts een enkele naaste zijn. Juist in die laatste fase van het leven, hebben mensen de warmte van degenen die ze liefhebben nodig en andersom geldt hetzelfde. Beste mensen, we hebben het virus er in het voorjaar onder gekregen in het voorjaar en nu, in het najaar, moeten we datzelfde doen, nog een keer. Juist door afstand te houden, beschermen we elkaar. En we weten inmiddels dat het niet altijd makkelijk is, maar we weten ook dat we dat kunnen. Dank.
20201027@Beste mensen, alle scenario’s liggen dus op tafel. Maar voor we daar knopen over doorhakken, moeten we eerst zeker weten dat de beslissingen die we nemen, de juiste zijn. En wat weten we nu? De laatste stand van het reproductiegetal van twee weken geleden staat op 1,16. Gedaald dus, maar nog boven de 1. Het maatregelenpakket van 13 oktober heeft naar verwachting het reproductiegetal wel doen dalen tot onder de 1. Maar of dat écht zo is, dat zullen we pas de komende week in de cijfers terugzien. En niet alleen de vraag óf we een daling zullen zien, maar ook met welke snelheid de besmettingsgraad daalt, is belangrijk voor het besluit dat we zullen moeten nemen over eventuele maatregelen. Want, als we nú extra maatregelen zouden nemen -  een totale lockdown bijvoorbeeld - wat zou daar nú het effect van zijn? Het zou de verwachte hoogte van de piek in de ziekenhuizen en ook de timing van die piek - volgens het RIVM  - niet beïnvloeden. Die zal volgens het RIVM in het begin, de eerste weken van november, plaatshebben. Omdat de mensen die volgende week besmet zullen worden… of volgende week opgenomen zullen worden, nu al besmet zijn, heeft aanvullende maatregelen op dit moment geen effect op de timing en op de hoogte dus van die piek. Maar, waar eventuele nieuwe maatregelen wel effect op kunnen hebben, is op de snelheid van de daling. En geen misverstand: het kabinet is bereid iedere maatregel te treffen die nodig is, maar het zou zo zonde zijn áls het nodig is. Omdat we weten dat we met het huidige maatregelenpakket het gewenste effect kunnen bereiken. En dat weten we van de periode in maart en daarna. Niet zozeer de maatregelen, maar ons gedrag maakt het verschil. Het verschil tussen het daadwerkelijk laten dalen van de besmettingsgraad, of het onvermijdelijke van een land helemaal op slot. En 1 ding is zeker. Die besmettingsgraad die moet dalen, want de mensen in de zorg houden dit zo niet vol. Waar we zo snel mogelijk weer naar terug willen, is naar de situatie van vlak voor de zomer. Het eerste risiconiveau uit onze routekaart, met een lage besmettingsgraad. Waardoor we weer meer ruimte hebben om met in achtneming van een aantal basisafspraken, ons leven zoveel mogelijk te leven. Maar het zal nog wel even duren voor we daar zijn aangekomen. Wat we zeker weten, is dat de huidige maatregelen veel langer nodig zullen zijn dan die vier weken. En de verwachting is nu dat het in ieder geval nog tot in december zal duren. En tot die tijd is het zaak om ons aan de maatregelen te blijven houden. Dat is echt de snelste manier om van die maatregelen af te komen. Tot die tijd is het een kwestie van volhouden. Ook al zijn we het soms zat. Want we doen dit met een goede reden. En tot die tijd is het alle hens aan dek in de zorg. In de verpleeghuizen, in de gehandicaptenzorg, in de ziekenhuizen. De rek is er daar bijna uit. Veel zorgpersoneel is zelf ziek, of zit in quarantaine. Meer patiënten, minder mensen, dubbele druk op de zorg dus. En onze zorg móet in de benen blijven. Hoe langer het duurt, hoe korter onze lontjes. Maar die frustratie over de gevolgen van het virus, mag nóóit gebotvierd worden op onze mensen in de frontlinie. Of dat nou in de ziekenhuizen is, in de verpleeghuizen, of in de teststraat. Tegen agenten en BOA’s op straat of tegen onze mensen in het OV. Zij doen hun werk voor ons. Zij verdienen dus juist ons respect en onze waardering. Zoals gezegd: we bereiden ons voor op elk denkbaar scenario, zodat we de knopen kunnen doorhakken als we zekerder weten waar we staan.
20201103@Beste mensen, het aantal besmettingen daalt, eindelijk. En toch nemen we vandaag voor twee weken extra maatregelen. Een verzwaring, bovenop de gedeeltelijke lockdown. En nu denkt u misschien: waarom extra maatregelen, terwijl de cijfers lijken te dalen? Dat zit zo. Als je beter naar die cijfers kijkt, dan zijn ze helaas nog niet zo gunstig als we zouden willen. Sterker nog: het doel dat we sinds dag 1 hebben - het voorkomen dat de zorg overbelast raakt en het beschermen van onze kwetsbare mensen - dát doel staat onverminderd onder druk. Allereerst daalt het aantal nieuwe besmettingen, maar niet hard genoeg. Al te lang, raken elke dag opnieuw te veel mensen in Nederland besmet. In de afgelopen week werden ruim 64.000 mensen positief getest, dat zijn er sowieso veel en veel te veel. In twaalf regio’s zijn het er minder geworden, maar in dertien regio’s zien we nog steeds een stijging over de afgelopen week. Ten tweede kijken wij niet alleen naar dat beruchte dagcijfer van het aantal nieuwe besmettingen, maar ook naar een aantal andere ontwikkelingen. Laat ik er een paar noemen. In de ziekenhuizen bijvoorbeeld. Het gaat daar nog niet goed. Er liggen vandaag ruim 2600 covidpatiënten, waarvan ruim 600 op de IC. En nog elke dag komen er meer nieuwe patiënten binnen, dan er weer naar huis mogen, en wordt het dus drukker in de ziekenhuizen. En de piek is in zicht, maar we zijn er nog niet. En vooral: als we de piek in die tweede golf vergelijken met de eerste, dan zien we echt een aantal verschillen. Op het eerste gezicht valt vooral op dat ‘ie naar verwachting wat lager zal zijn. Maar we zien een ander belangrijk verschil dat wel zorgen baart: in de eerste golf ging het aantal opnames snel omhoog en eenmaal over de piek ook weer snel omlaag. Nu gaat het veel langzamer omhoog, en de verwachting is dat het straks ook veel langzamer weer naar beneden zal gaan. En dat betekent dat er opgeteld in die tweede golf veel meer mensen in het ziekenhuis komen te liggen dan in de eerste golf. Alleen al op de IC’s naar schatting een kwart meer dan in het voorjaar. En de reguliere zorg komt - onder andere daardoor - steeds verder in de verdrukking. Mensen die lang moeten wachten op de zorg die nu misschien nog niet acuut is, maar die vanzelf acuut wordt als het te lang moeten wachten. En dan gaat het echt niet alleen over de knieoperatie, maar al vrij snel ook over de behandeling van hart- en vaatziekten of niertransplantaties die moeten worden uitgesteld. En niet alleen de ziekenhuiszorg staat onder hoogspanning, dat geldt zeker ook voor de verpleeghuiszorg. Het virus heeft bij ruim 600 verpleeghuislocaties - dat is 1 op de 4 - een voet tussen de deur gekregen. Dit virus raakt ouderen en zwakkeren in onze samenleving ongenadig en onevenredig hard. En de druk op de verpleeghuizen raakt ook de mensen die nu nog thuis wonen maar eigenlijk een plek in een verpleeghuis nodig hebben, maar daar vanwege corona nu soms niet terecht kunnen. Zowel in de ziekenhuizen als in de verpleeghuizen is de belasting van onze mensen enorm. Niet in de laatste plaats omdat een flink aantal zelf ook ziek wordt. Roosters die nauwelijks zijn rond te maken zijn, eindeloos veel overwerken, maar ook de zware emotionele belasting van onze zorgmedewerkers eist z’n tol. We mogen zo dankbaar zijn voor onze mensen in de zorg, dat we ook nu weer op ze mogen rekenen. Kortom, de maatregelen die we vandaag extra nemen, die nemen we met een goede reden. Uit solidariteit met de mensen die werken in de zorg. Uit solidariteit met de mensen die zorg nodig hebben. En ook uit solidariteit met de mensen die juist geraakt worden door de maatregelen die noodzakelijk zijn. Want, we snakken allemaal naar een leven met zo min mogelijk beperkingen. Maar minder beperkingen zijn echt pas weer mogelijk als we met elkaar die besmettingsgraad hebben weten terug te brengen. Het is daarom dat we het virus scherper de pas af moeten snijden. En daarom grijpen we de komende twee weken extra ferm in. Juist omdat we met elkaar willen dat er half december weer meer mogelijk is dan nu. Juist omdat we Kerst willen vieren met de mensen die ons het meest dierbaar zijn. En Kerst wordt anders dan andere jaren, dat is zeker. Maar Kerst is een feest dat we samen vieren. En dat moet ook dit jaar zo zijn. Wat er vanaf half december mogelijk is, dat moet in de komende weken duidelijk worden. Over twee a drie weken willen we met u delen hoe wij dat voor ons zien. En de komende tijd zal het een kwestie zijn van kiezen op elkaar. Een kwestie van volhouden. En we snappen dat dat zwaar is en veel vraagt van iedereen. Maar we doen dit met een goede reden. We doen dit voor elkaar. Laten we dat voor ogen houden.
20201117@Ja, de kranten stonden de afgelopen week bol van bemoedigende berichten over coronavaccins. We zijn uiteindelijk pas beschermd als we werkende vaccins hebben. En gelukkig komen die steeds dichterbij. We hebben nu afspraken gemaakt met 6 verschillende vaccin-ontwikkelaars. Bewust. Want we wedden op zoveel mogelijk paarden tegelijkertijd, zodat er dadelijk voor ons allemaal een goed werkend vaccin is. En we kunnen die pas inzetten als alle testfases goed doorlopen zijn. En als uit toelating door het Europees Medicijn Agentschap blijkt dat een vaccin effectief en veilig is - want dat is een absolute voorwaarde. En als dat allemaal goed gaat, dan zouden de eerste inentingen - volgens de laatste berichten van de ontwikkelaars - al in de eerste maanden van 2021 kunnen plaatsvinden. En dat is hoopvol, daar kijken we allemaal naar uit. Maar ik zeg er meteen bij: er zijn dingen die we nu nog niet kunnen weten. En er zijn nog keuzes om te maken. We moeten ons realiseren dat het lang kan duren voor iedereen ingeënt is - omdat we niet in een keer genoeg vaccins zullen hebben voor alle Nederlanders tegelijkertijd. En het is een grote logistieke operatie om uiteindelijk heel het land te kunnen vaccineren. Daarom zijn de voorbereidingen al maanden in volle gang om te zorgen dat we er klaar voor zijn. En we verwachten deze week een advies van de Gezondheidsraad en we werken de keuzes uit, welke bevolkingsgroepen we in welke volgorde moeten vaccineren. En het kabinet zal daarover op korte termijn een eerste besluit nemen. Totdat iedereen is ingeënt, zullen we steeds meer, en steeds intensiever testen en traceren om zo het zicht te houden op het virus. Testen en traceren zijn een belangrijke sleutel om de economie en de samenleving weer zoveel mogelijk te laten draaien. En daarom blijven we de testcapaciteit flink uitbouwen. Met de start van XL-teststraten en het gebruik van sneltesten weet je binnen “no time” waar je aan toe bent. Nu kan iedereen met klachten snel terecht. En mensen, laat je ook echt testen als je verkouden bent of als je je grieperig voelt. En blijf binnen terwijl je op de uitslag wacht. Per 1 december kunnen de mensen die een melding krijgen in de app Coronamelder of mensen die naar voren komen als contact uit het bron- en contactonderzoek ook getest worden als ze nog geen klachten hebben omdat zij wel een risico hebben gelopen op een besmetting. En dat testen zonder klachten doe je dan op dag 5. Dag 5 na het laatste contact. En tot die vijfde dag blijf je zoals ook nu al geldt in thuisquarantaine. Maar als je op de vijfde dag negatief test? Dan wordt de quarantaine beëindigd. Nu moet je 10 dagen binnen blijven, maar als je de melding in de app krijgt of als contact uit het bron- en contactonderzoek naar voren komt en vanaf 1 december bij een negatieve test dus nog maar 5. De Coronamelder is te downloaden op Coronamelder.nl. De komende maanden gaan we nog veel meer en veel vaker testen. Met de GGD, met het bedrijfsleven, VNO-NCW, en met ondersteuning van defensie werken we daar hard aan. En dat is belangrijk, want met meer testen zitten we het virus dichter op de hielen. En hoe dichter we erop zitten, hoe meer vrijheden we ons wellicht kunnen veroorloven. Vaccinatie, innovatieve behandelingen, grootschalig testen - het helpt ons allemaal, het geeft perspectief. En we kunnen ook zelf wat doen. En nu denkt u vast: daar komt weer een appèl om maatregelen in acht te nemen en dat is ook belangrijk, zeker. Maar ik wil hier nu aandacht vragen voor wat veel artsen en deskundigen ons adviseren: gezond leven maakt je weerstand beter. En van bewegen voel je je ook beter. Een half uurtje wandelen - zelfs dat kan al een groot verschil maken voor onze gezondheid. En dan nu de weken die voor ons liggen. We vragen ons allemaal af: mogen we op zaterdag weer langs de lijn staan, mogen we weer naar een feestje, of gewoon: weer een keer naar kantoor? En vooral: wat doen we met Kerst? We snakken allemaal naar meer samen uit en minder alleen thuis. En het kan ons niet snel genoeg gaan. Maar we hebben rond de zomer ook geleerd dat je maatregelen ook te snel of te veel kunt loslaten. Als wij verslappen, dan grijpt het virus zijn kans. En we moeten dus kiezen voor een verantwoorde, behoedzame route naar minder maatregelen. We hebben de bocht genomen en we hebben de daling ingezet. De cijfers zijn veel lager dan ze waren, maar heel veel hoger dan ze zouden moeten zijn. Begin november hadden we ongeveer 10 duizend besmettingen per dag - nu zijn het er ruim 4000 - maar we willen er minder dan 1200 per dag, daar willen we naar toe. Begin november hadden we ongeveer 60 IC-opnames per dag - nu zitten we op de helft, op 30, maar we willen naar minder dan 3 per dag, daar willen we naar toe. En we zijn er dus nog lang niet. In de ouderenzorg zien we het aantal verpleeghuizen met een besmetting in huis nog steeds toenemen. En in de ziekenhuizen zal het nog lang duren voor er weer voldoende ruimte is, ook voor alle reguliere zorg. En het doel van onze aanpak blijft: onze kwetsbare mensen beschermen en zorgen dat de zorg het aan kan. En we zitten nu in het derde risiconiveau met de meeste regio’s. En we hebben deze golf pas echt achter ons gelaten als we terug zijn op het eerste risiconiveau ‘waakzaam’ in deze routekaart. In de berekeningen die nu op tafel liggen, zijn we daar in de tweede helft van januari. En dat is dus het moment waarop we terug kunnen naar een pakket van maatregelen waarmee we de besmettingsgraad laag kunnen houden zodat we een derde golf kunnen voorkomen en tegelijkertijd de economie en de samenleving zoveel mogelijk de ruimte te geven. Maar de vraag is: wat doen we met Kerst en wat doen we met oud en nieuw? En dat zal echt afhangen van hoe we het de komende weken doen. Als het aantal besmette mensen blijft dalen, hopen we en denken we dat we half december een eerste voorzichtige tussenstap kunnen zetten. Iets meer ruimte voor de dingen die we zo graag weer willen doen. Juist dit jaar is de behoefte om met Kerst samen te zijn extra groot. En juist dit jaar hebben we het nodig om tijdens de donkere dagen extra aandacht te hebben voor elkaar en voor de mensen in onze omgeving. Vooral ook voor de mensen die alleen zijn en zich eenzaam voelen. En dan helpt het natuurlijk enorm als de kersttafel weer net iets groter is. En tegelijkertijd moeten we er met elkaar voor zorgen dat we onszelf met Kerst geen derde golf cadeau doen. We zouden heel graag vertellen wat er tegen die tijd precies weer wel en precies niet kan, maar Kerst is pas over 5 weken en ik zei het net al: al zijn de cijfers heel veel lager dan ze waren, ze zijn ook heel veel hoger dan ze moeten zijn. En we denken nu begin december genoeg duidelijkheid te hebben om meer duidelijkheid te kunnen geven. En tot die tijd: hou vol. De beste manier om de mensen in de zorg te helpen en elkaar en onszelf met de feestdagen een groot cadeau te geven, is door nu vol te houden.
20201208@We zijn er nog lang niet. En toch, we staan ook aan de vooravond van een nieuwe fase in deze crisis: de vaccinatiefase. Vaccinatie is de weg die ons uiteindelijk uit deze crisis moet leiden. We kiezen ervoor om eerst de kwetsbare mensen te vaccineren en hun zorgverleners. En dat begint met de mensen die werken in het verpleeghuis, daarna volgen de mensen die werken in de gehandicaptenzorg, de thuiszorg, de bewoners van verpleeghuizen en van instellingen voor mensen met een beperking. Vervolgens zijn andere kwetsbare groepen – zoals 60-plussers en mensen met een medisch risico – en andere zorgmedewerkers aan de beurt en daarna volgt de rest van de samenleving. We bereiden ons al maanden voor op de vaccinatiefase. We hebben contracten voor zes verschillende vaccins, benodigde materialen, opslag, distributie en beveiliging is geregeld en er zijn afspraken gemaakt met het RIVM, de GGD’en, instellingen, arbodiensten, de bedrijfsartsen, de huisartsen en de ziekenhuizen over de uitvoering. Samen werken we hard aan dit vaccinatieprogramma en ook Defensie ondersteunt en staat paraat. Kortom: veel voorbereidingen zijn getroffen. Maar het is een ingewikkelde puzzel en die hebben we samen te leggen. Het plaatje op de doos is duidelijk: een samenleving die door vaccinatie beschermd is. Maar we hebben niet alles zelf in de hand, waardoor we nog niet precies kunnen voorspellen hoe we alle puzzelstukjes moeten leggen. Telkens ontvangen we nieuwe informatie en dus moeten we wendbaar blijven in de uitvoering. Zo moet een vaccin het stempel goed en veilig krijgen om toegelaten te kunnen worden. Dat bepaalt het Europees Medicijn Agentschap, het EMA, onafhankelijk. Of het vaccin geschikt is voor de groep die we het eerst willen vaccineren, weten we pas zeker na hun beoordeling. En: na toelating krijgen we een vaccin in verschillende leveringen binnen. En zodra we weten hoeveel precies en wanneer, zien we of de nu bepaalde volgorde ook mogelijk is. Het is een enorme operatie en de hele wereld wacht op vaccins. En in Europa hebben we afspraken gemaakt over een eerlijke verdeling. Het zal nog wel tot na de zomer duren voor heel Nederland een vaccin heeft gekregen. Iedereen die betrokken is, zet alles op alles om zo vroeg mogelijk in januari de eerste vaccinatie te kunnen zetten. En dat dat al zo snel is, dat is fantastisch: een diepe buiging voor iedereen die dat mogelijk maakt. En natuurlijk: een diepe buiging voor de wetenschap. Tegelijkertijd moeten we waken voor een ‘we-zijn-er-bijna-stemming’. Want we zijn nog wel even onderweg voordat we allemaal zijn ingeënt. En: een vaccin zorgt ervoor dat we niet ziek worden, maar het is nog onbekend of iemand die gevaccineerd is, ook een ander niet meer ziek kan maken. Kortom: de maatregelen, daar zitten we dus nog wel even aan vast. Maar als de meest kwetsbaren en de mensen die voor hen zorgen, zijn beschermd, dan zijn we al een heel eind. En als we tegelijkertijd meer testen, dan moet het lukken om in de loop van 2021 een deel van de beperkende maatregelen los te laten. En tot het zover is, moeten we voorzichtig zijn, moeten we voorzichtiger zijn. Want we zien dat er nog steeds veel te veel mensen besmet raken. Twee weken geleden daalde het aantal besmettingen nog, afgelopen week zien we dat het aantal positieve testuitslagen weer stijgt: van 34.000 twee weken geleden naar ruim 43.000 afgelopen week, gemiddeld ruim 6000 positieve testuitslagen per dag. Het aantal nieuwe opnames in de ziekenhuizen neemt nauwelijks meer af en dat geldt ook voor het aantal mensen dat met corona in het ziekenhuis ligt. En we weten: als vandaag het aantal besmettingen stijgt, dan kunnen we dat over niet al te lange tijd terugzien in de ziekenhuizen. Meer besmettingen en een nauwelijks afnemende druk op de zorg: allemaal signalen dat het niet goed gaat. En dat blijkt ook uit gedragsonderzoek. We weten dat van de 88.000 mensen die nu besmettelijk zijn, een deel niet thuisblijft bij klachten. En niet iedereen die besmettelijk is, die heeft al klachten of krijgt die. Dus als je straks samen Kerst samen viert, houd dan voldoende afstand. Want ook als je je niet ziek voelt, kun je een ander wel ziek maken. En we moeten echt voorkomen dat we het virus met Kerst cadeau doen aan de mensen bij wie we aan tafel zitten, die dat dan op hun beurt weer cadeau doen aan een ander met oud & nieuw. Laten onze feestdagen geen feestdagen voor het virus worden. Die besmettingsgraad, die moet dus omlaag. En – u hoort het ons voortdurend zeggen – dat hebben we zelf in de hand. Corona verspreidt zichzelf niet, wij doen dat. En alle maatregelen van de wereld kunnen niet doen wat wij met elkaar wel kunnen: dat virus onder controle krijgen. En het gemene is: dit virus heeft het vooral gemunt op iedereen die kwetsbaar is. En het nare is ook: wat nodig is om dat virus er onder te krijgen, grijpt diep in op veel van wat het leven de moeite waard maakt: nabijheid, gezelligheid, een arm om de schouder. Het afstand houden, het nauwelijks samen kunnen komen, juist in deze tijd van het jaar is dat moeilijk. Waar Kerst voor de één een periode is van licht en gezelligheid, is het voor de ander een tijd waarin mensen extra voelen wat ze missen. Een dierbare van wie ze afscheid hebben moeten nemen. Juist nu voelen mensen zich extra eenzaam. Laten we juist die mensen het gevoel geven dat we ze zien en er voor hen zijn. Heel veel vrijwilligers zetten zich daar elke dag voor in. Onder de hashtag #EenKleinGebaar hebben kerken, vrijwilligersorganisaties en vele anderen door het hele land nog meer aandacht voor de mensen die dat nodig hebben. Laten we ons allemaal uitgenodigd voelen om daarbij te helpen. Want de eenzaamheid oplossen, dat kan niemand, maar iemands eenzaamheid proberen te doorbreken, dat kan iedereen. En want wat voor jou een klein gebaar is, dat maakt voor een ander een wereld van verschil.
20210112@We zijn er nog niet. Wat we zien is dat de lockdown werkt, maar minder snel dan gehoopt. Het aantal mensen dat corona krijgt, is de afgelopen week lager dan de week er voor, maar met vandaag bijna 5000 positieve testuitslagen nog steeds veel en veel te hoog. Het aantal mensen dat een ander kan besmetten, ligt ruim boven de 100.000. Dat is lager dan het was, maar nog steeds gevaarlijk hoog. Het aantal verpleeghuizen waar dat nare virus rondwaart, is zelfs hoger dan in de eerste piek. En in de ziekenhuizen neemt de instroom van nieuwe covid-patiënten op de IC en op de verpleegafdelingen af, maar de druk is nog altijd hoog. Veel geplande operaties en behandelingen gaan niet door omdat de bedden vol liggen. En alle cijfers zijn misschien nu wel ietsje lager dan ze vorige week waren, maar geruststellend zijn ze allerminst. En vooral ook vanwege die nieuwe variant van het virus, de Britse mutant. Over dit gemuteerde virus moeten we nog veel te weten komen, maar besmettelijker lijkt hij in ieder geval. Nu is deze variant, deze virus-variant, nog verantwoordelijk voor een paar procent van alle besmettingen in Nederland. Maar de verwachting is, dat hij net als in Engeland de overhand zal krijgen. De vraag is alleen hoe lang dat zal duren. En wie de dramatische beelden en berichten uit Londen op zich in laat werken, weet: het kan heel snel, heel veel erger worden. En dat moeten we koste wat het kost voorkomen. We hebben het aantal nieuwe besmettingen te verlagen en tegelijkertijd de verspreiding van de Britse variant te vertragen. En dat doen we met de maatregelen die we treffen. De maatregelen die moeten helpen, maar die tegelijkertijd al heel lang heel veel van ons vragen. Gelukkig weten we dat we inmiddels de eerste stappen op de weg uit de crisis hebben gezet. Vaccinatie is dé troef die we in handen hebben om uit deze ellende te komen. En dat we zijn begonnen met vaccineren, geeft hoop. Afgelopen woensdag werd Sanna, de eerste verpleeghuismedewerker, gevaccineerd in Veghel – in het hart van Brabant. Daar waar bijna een jaar geleden corona voor het eerst om zich heen greep, begint ook het einde van de crisis. En na Sanna volgden nu bijna 45.000 andere mensen uit de verpleeghuizen en de acute zorg. Inmiddels zijn bijna alle afspraken gemaakt voor de ruim 200.000 vaccinaties die te vergeven zijn. En de bereidheid van zorgpersoneel om zich te laten inenten is ongekend hoog. Aanstaande maandag 18 januari start - eerder dan gepland - het vaccineren van de bewoners van verpleeghuizen en instellingen voor de gehandicaptenzorg. Een week later, op de 25e begint het vaccineren van kwetsbare ouderen en gehandicapten die wonen in kleinschalige woonvormen. Half februari bieden we het vaccin aan thuiswonende ouderen aan, van oud naar jongeren. En als alles meezit, dan moet het lukken om de meest kwetsbare mensen en de mensen die voor hen zorgen voor het begin van de lente beschermd te hebben. Voor de snelheid waarmee we kunnen vaccineren zijn we afhankelijk van de leveringen van de vaccins. We kiezen er, in lijn met de adviezen van de Gezondheidsraad, bewust voor om de meest kwetsbare mensen te beschermen. Juist ouderen worden onevenredig hard door het virus getroffen. En als we sterfte en ziekte willen voorkomen, als we de zorg overeind willen houden, dan gaan deze groepen voor. Als zij gevaccineerd zijn, is dat een belangrijke stap richting een beschermde bevolking, richting minder maatregelen en meer vrijheid. Als alles meezit zullen in de zomer alle zestigplussers en mensen met een kwetsbare gezondheid gevaccineerd zijn, en is in de herfst het hele land beschermd. De komende maanden zullen we het moeten hebben van: ferme maatregelen, van vaccineren, en van intensiever testen. Want zeker met de Britse mutatie op Hollandse bodem moeten we het remmend vermogen van testen, traceren en isoleren maximaal benutten. En daarom testen we mensen mét, maar ook steeds meer mensen zónder klachten. Mensen die uit de app, of uit het bron- en contactonderzoek naar voren komen, kunnen zich ook zonder klachten op dag 5 bij de GGD laten testen. Vanaf 20 januari komen daar ook de mensen bij die ons land binnen reizen. En door al deze mensen al vroeg te testen, hebben we het virus eerder in zicht. En bovendien wordt zo de quarantaine voor hen bekort en is die zo dus gemakkelijker vol te houden. In de gemeente Lansingerland – waar op een basisschool de Britse variant voor een uitbraak zorgde - is de GGD samen met de veiligheidsregio begonnen met het testen van de hele bevolking. En dat risicogericht testen van grote groepen gaan we nu ook doen in Rotterdam Charlois, in de gemeenten Dronten en Bunschoten, omdat het besmettingspercentage hoog blijft. En ook starten we met het testen op middelbare scholen. Eerst met een pilot, met 15 tot 20 scholen, maar daarna willen we dat op alle middelbare scholen mogelijk maken. Op die manier willen we het risico op verspreiding tegengaan en zorgen dat het onderwijs kan doorgaan. En willen we verspreiding afremmen, dan heeft testen daarin een belangrijke rol. Maar slechts de helft van de mensen met klachten laat nu een test doen. Dus nogmaals: heb je klachten? Laat je dan testen. En doe dat dan ook snel, want hoe eerder je weet of je besmet bent, hoe kleiner de kans dat je een ander besmet. Er zijn inmiddels 376 locaties waar je terecht kunt. We kunnen nu ruim 100.000 testen per dag doen, waarvan op dit moment de helft maar wordt gebruikt. Bij klachten kun je dus snel en in de buurt terecht. Maar met alleen testen bestrijden we dat virus niet. Want we weten dat ook ruim een kwart van de mensen met een positieve testuitslag toch op pad gaat, terwijl ze thuis moeten blijven. Ben je getest? Blijf dan binnen als je wacht op de uitslag. En is de uitslag positief, blijf dan binnen en je huisgenoten ook. Want ben je besmet en ga je toch naar de supermarkt of even ergens op de koffie, dan is de kans groot dat je het virus aan een ander doorgeeft. En natuurlijk is het lastig om binnen te blijven. Als je niet goed weet wie je kan helpen met boodschappen, of met de hond, bijvoorbeeld. En zit je nou in zo’n situatie? Dan is er hulp. Altijd. Vrijwilligers van tal van organisaties, zoals het Rode Kruis, staan klaar om te helpen met boodschappen, of gewoon voor een belletje. En echt, schroom niet om daarvan gebruik te maken. En natuurlijk snappen we dat het nu verleidelijk is om te denken: de eerste prikken zijn gezet, we zijn er bijna. Maar een ‘wij-zijn-er-bijna-gevoel’ dat kunnen we ons nog lang niet veroorloven. We zijn er nog niet, en ook niet bijna. Dit is nog niet het einde van de crisis. Het is wel het begin van het einde. Maar, juist nu, juist nu de zorg zo onder druk staat nog, nu er een nieuwe variant van het virus rondgaat, juist nu moeten we nog beter op onze tellen passen. Ons uithoudingsvermogen wordt op de proef gesteld. En toch: we komen hier doorheen. Dank. 
20210120@Die extra maatregelen, die nemen we niet voor niks. We zien nu dat het aantal mensen dat besmettelijk is, langzaam maar zeker daalt. Maar tegelijkertijd is die groep veel groter dan we zouden moeten willen. We zien nu dat het aantal nieuwe besmettingen nog daalt, maar nog steeds veel te hoog is. En de druk op de ziekenhuizen en de ic’s die blijft aanhoudend hoog  en datzelfde geldt voor het aantal verpleeghuizen met een besmette bewoner in huis. Maar ook die cijfers die dalen wel. En dan zou je zeggen: dalende cijfers, waarom dan toch zo stevig ingrijpen? En dat is omdat we ook zien dat die derde golf op ons afkomt. En dat zit zo: we weten dat er inmiddels een nieuwe, veel besmettelijker virusvariant uit Engeland is opgedoken. En de besmettingen die de klassieke coronavariant veroorzaakt, die nemen af – en die daling zien we nu in de cijfers. En dat komt omdat van het totaal aantal besmettelijken die klassieke variant het grootste deel uitmaakt. En de R zit voor die variant net onder de 1. Maar van die nieuwe Britse variant, zit die R hoger: die zit al op 1,3. En die variant die krijgt dus steeds sneller, steeds meer voet op Hollandse bodem.  Nu is ie goed voor 1 op de 10 besmettingen. En in februari is dat al de helft. En het OMT denkt dat die Britse variant het in maart of april volledig van de klassieke variant heeft overgenomen. En dat is slecht nieuws. Want ook al weten we dat we van de Britse variant niet zieker worden, we weten ook dat er wel veel meer mensen ziek van gaan worden. En de huidige maatregelen zijn vooralsnog niet genoeg om die nieuwe variant er ook onder te krijgen. We hebben het eerder gezien: niets is zo verraderlijk als exponentiele groei. En zelfs als je denkt: het gaat vast sneller dan ik denk, gaat het toch nog sneller dan je denkt. En we zien aan Engeland en Ierland hoe dramatisch het uit de hand kan lopen. En het is aan ons om te zorgen dat die derde golf zo laag mogelijk blijft en dat we het moment waarop die komt nog even voor ons uit weten te schuiven. Tijd winnen. Zodat we er klaar voor zijn als hij komt. En willen we die derde golf aankunnen, dan moet onze uitgangspositie zo gunstig mogelijk zijn. Minder mensen besmet, minder bedden bezet. En het aantal besmettingen zo laag dat we het maximale effect mogen verwachten van het testen, traceren en isoleren. En als we vandaag voorkomen dat iemand besmet raakt, verhinderen we ook dat diegene morgen weer anderen besmet. En dat die anderen weer nieuwe mensen aansteken. En zo voorkomen we met iedere besmetting die nu niet plaatsvindt uiteindelijk dus een veelvoud aan besmettingen. En het is ook daarom dat we nu die extra maatregelen nemen. Het OMT denkt op basis van lessen uit andere landen dat een avondklok het reproductiegetal met 8 tot 13 procent naar beneden kan brengen – en dat zijn een behoorlijk aantal zieken die je dan kunt voorkomen. En hoe groot zou de spijt zijn als we nu afwachten en over een week of drie achterom kijken en zien dat we kostbare kansen hebben laten liggen. Dat we nóg langer in een lockdown moeten blijven, terwijl we zo graag willen dat onze kinderen weer gewoon naar school gaan. Terwijl we zo graag weer wat meer bewegingsvrijheid willen. En we weten: deze boodschap is somber, maar het perspectief is dat niet. Want dé weg uit deze crisis is vaccinatie. Pas als voldoende mensen gevaccineerd hebben, pas dan zijn we echt beschermd. Maar eerder al, als de meest kwetsbare mensen beschermd zijn, is er ruimte om weer meer mogelijk te maken. Wanneer precies, en wat er dan weer mogelijk is, dat is nu nog niet goed te zeggen. En we weten ook dat dit nog wel eventjes duurt. En daarom zijn we voorlopig nog afhankelijk van maatregelen - en van testen, traceren en isoleren om zo ook weer dingen mogelijk te maken. En dat gaan we ook doen. We gaan nog intensiever testen om besmettingen op te sporen: grootschalig in een aantal gemeenten, gericht op nog meer doelgroepen - ook bij nog meer mensen zonder klachten. Meer mensen worden aan het bron- en contactonderzoek toegevoegd. Met intensiever testen gaan we ook de komende tijd onderzoeken of we toch weer een beetje het leven kunnen gaan leven. Bijvoorbeeld door met intensiever testen meer fysiek onderwijs mogelijk te maken en veilig werken te stimuleren. En met de zogeheten fieldlabs gaan we vanaf half februari uitzoeken of en hoe een bezoek naar het theater of een voetbalstadion, weer veilig kan. Maar testen helpt alleen als we ook binnenblijven bij het wachten op de uitslag, of als de uitslag positief blijkt. En de meesten doen dat gelukkig ook, maar sommigen niet. En vanwege die Britse variant, is dat nog riskanter dan het al was. En omdat we zien dat inkomende reizigers zich vaak niet aan de quarantaine houden, gaan we hen binnenkort registreren en via steekproeven controleren. En houden ze zich niet aan de quarantaine? Dan krijgen ze een boete. En voor mensen met een positieve testuitslag die - ondanks het advies om thuis te blijven-  toch de deur uit gaan, willen we ook een quarantaineplicht op kunnen leggen. Het is nog even volhouden voordat iedereen gevaccineerd is, maar we willen in een zo kort mogelijk tijd zoveel mogelijk mensen vaccineren, te beginnen met de meest kwetsbaren en de mensen die voor hen zorgen. Want als zij beschermd zijn worden er minder mensen ernstig ziek. Overlijden er minder mensen, wordt de druk op de zorg lager en zijn er voor de rest van de samenleving minder maatregelen nodig. En de snelheid waarmee de vaccins geleverd worden, die bepaalt de vaart waarmee we kunnen vaccineren. Alle vaccins die we nu hebben, die zitten of in een bovenarm of staan ingepland om ingeprikt te worden. De derde golf die onderstreept waarom we alles op alles zetten om zo snel mogelijk te gaan. En daarin maken we een aantal extra keuzes. De eerste is dat we de tweede prik van het vaccin BioNTech/Pfizer in de zesde week in plaats van in de derde week zetten. Het tweede is dat we om die reden minder voorraad hoeven aan te houden voor die tweede prik. En het derde is dat we hebben geleerd om de verspilling verder omlaag te brengen en die willen we dus tot een minimum beperken. Het plannen van die tweede prik en het minder voorraad aanhouden, dat betekent een iets groter risico dat we gemaakte afspraken moeten uitstellen als een levering tegenvalt bijvoorbeeld. Maar door deze keuzes nu te maken, kunnen we sneller meer mensen een eerste prik geven en dat is van belang om meer mensen zo snel mogelijk te beschermen. We hebben nu al meer dan 100.000 mensen gevaccineerd en steeds meer mensen blijken ook bereid om zich te laten prikken. Op 6 januari is de vaccinatie begonnen van de eerste verpleeghuismedewerkers en van het ziekenhuispersoneel dat op de ic’s en op de corona-afdelingen werkt. En afgelopen maandag begon het vaccineren van de bewoners van de verpleeghuizen en instellingen voor gehandicaptenzorg. Morgen beginnen de huisartsen. En aanstaande maandag gaan zij de kwetsbare ouderen en de gehandicapten die wonen in kleinschalige woonvormen inenten. En volgende week worden de zelfstandig wonende 90-plussers uitgenodigd die zelf, of eventueel met begeleiding naar de GGD-en kunnen komen. En dan de week daarna, in de eerste week van februari zijn dan de mensen ouder dan 85 bij de GGD-en aan de beurt – ook die groep komt dus eerder dan gepland. Aan het begin van de lente hebben de meest kwetsbare mensen in de instellingen én de medewerkers die voor hen zorgen allemaal de kans hebben gegeven om zich te laten inenten. En bijna alle 85-plussers kunnen dan beschermd zijn. En als we al die mensen beschermd hebben, dan zou dat een fantastisch begin van de lente zijn. Maar tot het zover is, moeten we deze donkere weken door. Weken met nog minder uit en nog meer thuis. En zeker voor jongeren die erop uit willen en voor mensen die al alleen zijn, is dat natuurlijk gewoon een zware dobber. Laten we die rustige avonden gebruiken om elkaar de hand toe te blijven steken. Een belletje, een kaartje, een klein gebaar, het helpt allemaal om de stilte te doorbreken. En vraag je je af hoe je een ander kunt helpen? Kijk dan op de website eenkleingebaar.nu. Want iets dat voor jou misschien nauwelijks moeite kost, kan voor een ander een wereld van verschil betekenen. 
20210202@Veel onzekerheid dus. En juist omdat het virus grillig is, hebben we houvast nodig.  Want we zitten nu al een lange tijd met gesloten winkels, gesloten horeca, kinderen zijn alweer weken thuis en we zien maar mondjesmaat familie of vrienden. We snakken allemaal naar perspectief. Dat perspectief, die weg uit de crisis, die kent drie sporen. Maatregelen, testen en vaccineren. Ik begin bij de maatregelen. Welke maatregelen nodig zijn, bij welke ernst van het besmettingsrisico, hebben we op een routekaart gezet. Die routekaart, die hadden we natuurlijk al langer, dus dit is een update. Een update om ervoor te zorgen dat de maatregelen steeds stevig genoeg zijn om het virus eronder te krijgen. En om te zorgen dat de routekaart niet alleen de weg wijst naar steeds zwaardere maatregelen, maar ook laat zien hoe je, bij welke cijfers, je een stap terug kunt zetten. Bij het bepalen van de maatregelen telt niet alleen hoe die eraan bijdragen om het virus onder controle te krijgen, maar we wegen zoveel mogelijk mee hoe dat samenleving en de economie raakt. Als we meer maatregelen moeten nemen om het virus onder controle te krijgen doen we dat met grote stappen, om het virus voor te blijven.  Routekaart De weg terug gaat behoedzaam, in kleine stapjes. Daarbij willen we - voor zover dat kan - de pijn van de maatregelen zoveel mogelijk verdelen. Deze routekaart biedt richting en houvast in een fase met veel onzekerheid. We hebben te maken met een grillig virus. Dit is daarom ook niet de laatste update van de routekaart. Omdat we open blijven staan voor goede ideeën. Maar ook omdat we nu nog vooral door maatregelen beschermd zijn, maar straks meer en meer door vaccinatie. En met die bescherming zal op den duur de ziekte, de sterfte en de druk op de zorg afnemen. En daarmee neemt dus ook de noodzaak voor maatregelen af. Testbeleid Het tweede spoor uit de crisis gaat via heel veel intensiever testen. Dat testen doen we om twee verschillende redenen. Het eerste doel blijft het opsporen en bestrijden van het virus. Daarom testen we bij een uitbraak zoals in Lansingerland steeds grootschaliger en testen we naast de mensen die klachten hebben ook steeds meer groepen mensen die géén klachten hebben, zoals reizigers. Het tweede doel van testen is – als de cijfers het toelaten - het weer gecontroleerd kunnen openen van delen van de samenleving die anders gesloten zouden blijven. Door meer en regelmatig met snel-testen te werken in het onderwijs. Door naast leraren ook medewerkers van de kinderopvang voorrang te geven in de teststraten. Door ondernemers te helpen om met meer testen veilig werken binnen hun bedrijf mogelijk te maken. Maar ook door te onderzoeken of we met vooraf testen weer veilig naar het voetbalstadion kunnen, of naar het theater of naar een concert. Vaccinatiebeleid De derde, en meest hoopgevende weg uit de crisis is vaccineren. Want als we allemaal tegen corona beschermd zijn, kan het leven eindelijk weer zijn normale gang gaan. En het klopt: we zijn trager met vaccineren gestart dan onze buurlanden. Maar dat lopen we nu in. Vorige week hebben we een kleine 200.000 prikken gezet. Deze week staan er 250.000 vaccinaties gepland. We zijn aan het vaccineren bij de bewoners van verpleeghuizen en de mensen die voor hen zorgen, in de instellingen voor gehandicaptenzorg, in de kleinschalige woonvormen. De thuiswonende 85-plussers die naar de prikstraat kunnen komen. En aan het einde van de week beginnen met het uitnodigen van de thuiswonende 80-plussers. Door een kleinere voorraad van vaccins aan te houden kunnen we steeds meer mensen steeds sneller prikken. En dat is ook hard nodig, want met de Engelse variant die steeds steviger voet op Hollandse bodem krijgt, is het belangrijk dat zo snel mogelijk zo veel mogelijk kwetsbare groepen gevaccineerd worden. En tegelijkertijd zien we – en dat geldt voor heel Europa – dat de snelheid van vaccineren afhangt van de leveringen die we krijgen. En in de eerste maanden van dit jaar, krijgen we fors minder dan we hadden gedacht en dan we op hadden mogen rekenen. En ook in de komende maanden moeten we ons erop instellen dat er tegenvallende leveringen kunnen zijn. Maar, het ziet er nu naar uit dat in het tweede kwartaal heel veel meer vaccins geleverd gaan worden. En als die vaccins binnenkomen, hopen we het grootste deel van de mensen die kwetsbaar zijn voor het virus, ergens in dat tweede kwartaal beschermd te hebben. Dat betekent veel minder mensen die door corona overlijden. Dat betekent veel minder mensen met corona in de ziekenhuizen. Meer ruimte voor de reguliere zorg, die nu soms stil ligt. Er zijn veel mensen die lijden aan de gevolgen van corona. Doordat ze een naaste hebben verloren, zelf heel ziek zijn geweest, of zich ontzettend zorgen maken om hun eigen gezondheid of die van een geliefde. Maar er zijn evenzoveel mensen die lijden aan de maatregelen tegen dat virus. Ondernemers en jongeren bijvoorbeeld. De snelste weg naar minder maatregelen is door ervoor te zorgen dat de meest kwetsbare mensen en de mensen die voor hen zorgen gevaccineerd zijn. Dat duurt weliswaar nog even, maar we kijken er allemaal reikhalzend naar uit. Want we worden nu al bijna een jaar  geraakt door een crisis die steeds meer een crisis in drieën wordt. We hebben te maken met een zorgcrisis. Met een economische crisis. En meer en meer ook met een sociale en een maatschappelijke crisis. En die derde crisis wordt steeds urgenter. We zien bijvoorbeeld steeds meer mensen met gevoelens van angst en stress. Overgewicht is een steeds sterker groeiend probleem. Steeds meer jongeren hebben psychische klachten. En het aantal telefoontjes naar hulplijnen zoals de kindertelefoon is toegenomen. Op lokaal niveau gebeurt er al enorm veel om eenzaamheid en psychische problemen voor te blijven. We proberen dat vanuit de Rijksoverheid op alle mogelijke manieren te ondersteunen. En dat zullen we blijven doen, met alle beschikbare middelen. Want ja, we krijgen corona alleen samen onder controle als we elkaar blijven helpen. En er is hulp. altijd. Via de huisarts, of via de vertrouwenspersoon op school. Er is zo ongelooflijk veel ondersteuning beschikbaar, kijk bijvoorbeeld eens op steunpuntcoronazorgen.nl. En we kunnen elkáár de hand toesteken.  Een ander meevragen voor een ommetje. Wat vaker de telefoon pakken. Het zijn vaak de kleine dingen die de dag van een ander kleur kunnen geven. Laten we dat vooral niet vergeten. Dank u wel.
20210223@Bijna een jaar geleden alweer, dat het coronavirus ons leven ging bepalen. En inmiddels weten we steeds meer over dat virus. Maar iedere keer dat we denken dat we het wel in de smiezen hebben, moeten we toch constateren dat we ook heel veel nog niet weten. De enige zekerheid die we hebben, is dat dat blijft. En de onbekendheden van nu zijn: welke nieuwe mutaties we te verwachten hebben, hoe goed de vaccins ons daartegen beschermen, in welke mate de vaccins ook de verspreiding van het virus zullen remmen en het blijft telkens afwachten hoe snel de vaccins waarop we mogen rekenen ook echt geleverd worden. Daarom is het lastig om stellig te zijn over de komende maanden en hoe die eruit gaan zien. We verlangen allemaal naar die omcirkelde datum op de kalender met daarop in grote letters: ‘einde van de crisis’. En onderweg daarnaartoe de data waarop ondernemers hun restaurant of café weer kunnen openen. Sportscholen weer aan de slag kunnen en we weer naar college of naar een museum mogen. We hebben dit jaar een oneindig groot beroep gedaan op ieders flexibiliteit en solidariteit. We verlangen allemaal terug naar hoe het was, naar ons oude leven. Maar het eerlijke verhaal is, dat het nog even duurt. En dat is lastig, voor iedereen. Met de start van het vaccineren is het einde van de crisis begonnen, maar het einde zelf, dat duurt nog even. Die weg uit de crisis gaat over drie sporen. Tot er voldoende mensen zijn gevaccineerd, blijven maatregelen en intensief testen nodig. Dat we met de cijfers die langzaam oplopen toch weer meer mogelijk maken is, Mark zei het al, ongelooflijk spannend. En juist daarom kunnen we alleen versoepelen als we het behoedzaam doen. In kleine stappen. Want iedere versoepeling leidt tot meer bewegingen, tot meer ontmoetingen. En iedere ontmoeting kan leiden tot nieuwe besmettingen. Dus liever behoedzaam en stap-voor-stap, dan spijt achteraf, en weer terug naar af. Ondertussen gaat testen ons helpen om de samenleving eerder van het slot te halen – ook als de besmettingscijfers eigenlijk nog zeggen dat het niet kan. Want naast testen om te weten of je besmet bent, kun je je straks ook vaker laten testen om te weten dat je níet besmet bent. Zo kun je straks met een testbewijs weer veilig naar voetbalwedstrijden, het theater of een concert. Sinds vorige week onderzoeken we met 'fieldlabs' hoe dat veilig en verantwoord kan. Testen kan ook helpen om veiliger te kunnen werken of studeren. Werkgevers kunnen medewerkers testen om in bedrijven waar thuiswerken geen optie is, de werkvloer veiliger te maken. En we kunnen ook onderwijs veiliger maken door studenten uit voorzorg te testen. In het mbo, hbo en op de universiteit onderzoeken we nu in 8 regio’s hoe we dat zo goed mogelijk kunnen doen. Om dezelfde reden is gisteren een proef gestart waarin studenten van het mbo en het hbo bij zichzelf (thuis), onder digitale begeleiding, een test afnemen. Daarmee maken we in de toekomst meer onderwijs mogelijk. Het vaccineren. Dat gaat steeds sneller. De miljoenste prik is gezet. De twee miljoenste verwachten we half maart te zetten. En eind maart, de grens van april, zitten we op 3 miljoen - als het meezit met de leveringen uiteraard. Want de snelheid waarmee de vaccins binnenkomen, bepaalt de snelheid waarmee we kunnen vaccineren. In het tweede kwartaal verwachten we flink meer vaccins. Met de GGD, de huisartsen en de ziekenhuizen kunnen we dan flink gaan versnellen. En dat moeten we dan ook in de besmettingscijfers en in de ziekenhuisopnames gaan merken. Nu al zien we de eerste voorzichtige effecten van vaccinatie. Onder de alleroudste mensen en in de verpleeghuizen neemt het aantal nieuwe besmettingen nu al af. En datzelfde geldt onder de covid-zorgmedewerkers in het ziekenhuis en dat is hoopvol. Ook zijn er hoopvolle eerste signalen over hoe de vaccins beschermen tegen overdracht van het virus. Op de drempel van de lente hopen we de meest kwetsbare mensen en de mensen die voor hen zorgen te hebben gevaccineerd. Op de drempel van de zomer zouden alle groepen met een verhoogd medisch risico ingeënt kunnen zijn, en meer. En op de drempel van de herfst zou iedereen geprikt moeten kunnen zijn. En hoe het dan verder zal gaan, dat weten we nog niet. Maar dan komen we wel in een andere fase terecht. Waarschijnlijk zal corona ook dan nog niet helemaal weg zijn, en waarschijnlijk kunnen we er dan nog steeds ziek van worden. Maar niet meer zó ziek en niet meer met zóveel mensen tegelijk als nu. En net als bij de griepprik zou een jaarlijkse vaccinatie nodig kunnen zijn, bijvoorbeeld voor de meest kwetsbare groepen. Ook daar zullen we ons op moeten voorbereiden. Dit is nog niet het einde van de crisis. Maar het einde van de crisis is wel begonnen en komt met het langer worden van de dagen steeds iets dichterbij. Laten we waken voor een ‘we zijn er bijna gevoel’, want we zijn er nog niet en ook niet bijna. Maar zoals het er nu naar uit ziet, zijn in de zomer zoveel mensen gevaccineerd, dat het ook echt een mooie zomer kan worden. Met veel minder maatregelen en veel meer van wat het leven zo mooi maakt. En dat uitzicht geeft de komende maanden hopelijk wat lucht. Want we hebben het afgelopen jaar nogal wat meegemaakt. En het is niemand in de koude kleren gaan zien. Ik denk wel eens: het is maar goed dat we vorig jaar niet wisten wat ons allemaal te wachten stond. Maar we hebben het afgelopen jaar ook gezien dat als we zo op onszelf zijn teruggeworpen als nu, het de zorg voor elkaar is die blijft. Het is hartverwarmend dat mensen elkaar steeds met liefde uit de brand helpen. Ouders die elkaars kinderen opvangen nu de BSO dicht is. Of buren of kennissen die even aanbieden om boodschappen te doen als iemand de deur niet uit kan. En al die mensen die soms al voor de zesde keer iemand uit de straat naar de prikstraat rijden. Het zijn juist die waardevolle gebaren die laten zien dat we het ook de komende maanden met elkaar gaan redden. Dank. 
20210308@Beste mensen, die zomer, daar kijken we allemaal reikhalzend naar uit. Iedereen snakt naar het moment waarop veel van wat het leven zo mooi maakt, weer kan. En als alles gaat zoals we nu verwachten, dan wordt het zo’n mooie zomer. Als alle vaccins geleverd worden zoals afgesproken, dan is op 1 juli bij iedereen die dat wil, die eerste prik gezet. En twee-derde van de mensen die gevaccineerd moeten worden is dan zelfs al volledig beschermd. En natuurlijk, er blijven onzekerheden. We weten nog niet of mensen die gevaccineerd zijn, het virus ook niet meer kunnen doorgeven. En of er nieuwe mutaties komen waarbij de vaccins niet of minder werken. En we blijven van de snelheid van vaccinleveranciers afhankelijk natuurlijk. Maar als dat allemaal meezit dan hebben we in de zomer echt van het grootste gedeelte van de maatregelen afscheid genomen. En ook eerder is al meer mogelijk. En dat hangt samen met hoeveel mensen gevaccineerd zijn. Volgende week 2 miljoen. Begin april, hebben we ruim 3 miljoen prikken gezet. Begin mei zijn dat er 6,5 miljoen. Begin juni zijn dat er 11 miljoen. En begin juli zijn dat er 18 miljoen. Allemaal dankzij de tomeloze inzet van het RIVM, de GGD’en, de huisartsen, de ziekenhuizen en vele anderen. Naast bescherming door vaccinatie, zijn ook mensen die al corona hebben gehad al beschermd tegen het virus omdat zij antistoffen hebben aangemaakt. De gezondheidsraad adviseert vanmiddag de mensen die in de afgelopen 6 maanden corona hebben gehad, 1 prik te geven. Dat zou sneller meer bescherming kunnen opleveren, en we onderzoeken nu hoe dat het beste zouden kunnen regelen. Van meet af aan is ons doel geweest om kwetsbare mensen te beschermen en te voorkomen dat de zorg overbelast raakt. Dat doen we nu nog met maatregelen, maar in de komende maanden gaat vaccinatie steeds meer van het werk van ons overnemen. Met elke prik die we zetten, beschermen we meer ouderen en andere mensen die kwetsbaar zijn. En dat voorkomt sterfte, ernstige ziekte, ziekenhuisopnames. En daardoor kunnen we steeds meer maatregelen loslaten. Afgelopen week viel de vaccinatie-uitnodiging bij de eerste 75 tot 79-jarigen op de mat. En ook de eerste mensen van de hoog-risicogroepen worden deze maand uitgenodigd. Andere groepen met een medisch risico volgen nadat alle 60-plussers de mogelijkheid hebben gehad zich te vaccineren. En dat is bemoedigend, want veel mensen met een verhoogd medisch risico én hun mantelzorgers, houden zich al een jaar lang strenger aan de maatregelen dan wie ook. En ze zijn soms zelfs in zelfisolatie gegaan, of hebben kinderen die ongelooflijk bang zijn om hun ouders te besmetten. De meeste mensen van 80 jaar en ouder, en de mensen die wonen in de verpleeghuizen en instellingen voor gehandicaptenzorg, zijn de afgelopen periode gevaccineerd. Net zoals een deel van de zorgmedewerkers. En het aantal besmettingen neemt onder die groepen fors af. En hoe hoopvol is het, dat in de verpleeghuizen, waar het virus vorig jaar zo genadeloos toesloeg, nu weer meer bezoek mogelijk is dankzij vaccinatie. Zijn bewoners gevaccineerd, dan is er ruimte voor 2 bezoekers per dag en dat kunnen gedurende de week ook verschillende bezoekers zijn. En dat is een eerste stap, volgende stappen werken we uit met de deskundigen. Maar toch, laten we de dag niet prijzen voor het avond is. Het duurt echt nog even voor we deze nare periode helemaal achter ons kunnen laten. De komende tijd moeten we het nog van de maatregelen hebben om dat virus eronder te houden. Het moet nog blijken wat de versoepelingen van vorige week op de verspreiding van het virus doen. En ondertussen weten we dat de piek van de derde golf nog voor ons ligt. En dat blijft ontzettend spannend en het blijft van ons vragen om voorzichtig te zijn. Laten we in het zicht van de haven geen domme dingen doen. Meer beheersing nu, betekent meer vrijheid straks. En we kunnen het. Met elkaar hebben we de afgelopen tijd die derde golf weten te verlagen, weten te vertragen. En het aantal nieuwe besmettingen is te hoog, maar wel heel flink lager dan rond de jaarwisseling. En toch zijn de vooruitzichten voor die derde golf niet goed. En dat komt omdat die Britse variant (van het virus) het inmiddels voor een groot deel heeft overgenomen van de klassieke variant. En de Britse variant is besmettelijker dan de variant waar we het afgelopen jaar vooral mee te maken hadden. En als de slechtste vooruitzichten uitkomen, dan liggen de ziekenhuizen over een maand net zo vol als vorig jaar. Maar of dat ook gebeurt hebben we voor een belangrijk deel ook zelf in de hand. Door ons de komende tijd extra goed aan de maatregelen te houden, kunnen we die derde golf verder voor ons uitschuiven en ook lager houden. En áls ons dat lukt, als het lukt om de R rond of liefst onder de 1 te krijgen, en als de ziekenhuizen dus niet verder onder druk komen te staan - dan komen we rond Pasen op een punt dat we weer een nieuw risico durven te nemen. Dan durven we het aan om vanaf 31 maart de buitenterrassen van de horeca weer te openen. Wel onder voorwaarden, met een maximaal aantal personen per tafel en per terras. En daarnaast willen we kijken of dan een verdere openstelling van de detailhandel mogelijk is. En als het ons lukt om die Britse variant niet exponentieel om zich heen te laten grijpen,  betekent dat ook dat we in de week voor het paasweekend in het hoger onderwijs weer kunnen starten. Door studenten een dag per week naar hun opleiding te laten gaan. Onderdeel van alle maatregelen om dat veiliger te maken, is uiteraard ook zo veel mogelijk een sneltest vooraf. Want zo kunnen we het onderwijs veiliger maken en nieuwe besmettingen voorkomen. Kortom: als het lukt om die R rond de 1 te houden en als het lukt om de ziekenhuizen niet veel verder te belasten, dan zijn rond Pasen weer verdere versoepelingen mogelijk Dat testen doen we natuurlijk al heel lang, om het virus in het vizier te krijgen en zo verspreiden zoveel mogelijk te voorkomen. Maar testen kan ook helpen om op bepaalde plekken, veiliger, met minder maatregelen af te kunnen. Naast testen om te weten of je besmet bent, kun je straks ook testen om te weten of je niet besmet bent. Als je klachten hebt zoals verkoudheid, benauwdheid of koorts of hoofdpijn, dan is en blijft de GGD de eerste die je moet bellen. Maar in de komende maanden komen ook zelftesten beschikbaar voor het onderwijs, voor werkgevers, en voor onszelf - bij de drogist, bij de apotheken, bij de supermarkt. Die zelftesten, met en zonder begeleiding, maken veiliger werken en veiliger onderwijs mogelijk. En ze kunnen helpen om jezelf extra in acht te nemen en te kijken of wat je onderneemt die dag wel echt veilig is. Daarnaast gaan we toegangstesten. Met de zogeheten fieldlabs doen we onderzoek naar hoe we met testen nu al grote bijeenkomsten mogelijk kunnen maken. Met proefcongressen, theatervoorstellingen en evenementen waarin we bezoekers vooraf testen. En met dat toegangstesten zijn we strikt, je moet met een testbewijs kunnen laten zien dat je kort ervoor negatief getest bent, want anders kom je niet binnen. De eerste resultaten van dat onderzoek zijn echt bemoedigend. Het lukt om mensen die besmet zijn vooraf te vinden en van een evenement zo geen feest voor het virus te maken. En die app die we gaan gebruiken voor het toegangstesten, de coronacheck-app, laat aan de deur zien, via een QR-code dat je een negatieve testuitslag hebt gehad en er dus een hele kleine kans is dat je besmettelijk bent. En we onderzoeken nu of die app eenzelfde ‘sein veilig’ kan geven als je gevaccineerd bent, dan moeten we wel zeker weten dat – als je gevaccineerd bent – je het virus ook niet meer overdraagt. Door het zo te regelen, weet degene straks aan de deur niet om welke reden jij niet besmettelijk bent en dus een groen vinkje in die app krijgt. Maar laat ik heel duidelijk zeggen: Niemand moet zich verplicht voelen, niemand moet verplicht worden om te bewijzen dat hij of zij gevaccineerd is. Geen directe of indirecte vaccinatieplicht dus. We zijn er nog niet. En tegelijkertijd zijn we dankzij de wetenschap wel heel veel verder dan we een tijd geleden hadden durven hopen. ‘Nog even volhouden’ is zo makkelijk gezegd. Maar iedereen merkt dat de ene dag makkelijker gaat dan de andere. Wat in ieder geval wel helpt, is om het samen te doen. Iedereen kan wel een moment noemen waarop de hulp uit onverwachte hoek kwam. En laten we die saamhorigheid blijven vasthouden, want dat helpt ons ook de komende maanden tot aan de zomer door.
20210323@We snakken allemaal naar minder beperkingen en meer vrijheid. We zijn al weken samen bezig om die derde golf te verlagen en te vertragen. En dat is ons met elkaar in de afgelopen weken ook redelijk gelukt. Daarmee kochten we tijd om zoveel mogelijk ouderen te vaccineren voor de derde golf daadwerkelijk zou gaan aanzwellen. En terwijl overal de nieuwe besmettingen toenemen, raken in de verpleeghuizen, instellingen voor gehandicaptenzorg, en onder de oudste thuiswonende ouderen steeds minder mensen besmet. Nu zij zijn gevaccineerd, komen er fors minder mensen te overlijden. Maar, die derde golf begint nu helaas toch behoorlijk zichtbaar te worden in de teststraten en de ziekenhuizen. Er raken meer mensen besmet, er zijn steeds meer bedden bezet. En hoe hoog die golf gaat worden, dat is niet met zekerheid te zeggen. En wanneer die golf op z’n hoogst is, ook niet. En die onzekerheid is lastig, dat vinden we allemaal. We willen allemaal graag precies weten wat ons de komende tijd te wachten staat, zodat we daar zo goed mogelijk op kunnen inspelen. Maar feit is dat er veel niet zeker is. Zeker is ook dat we een aantal dingen wel weten. Zeker is dat vaccineren werkt. En zeker is dat het steeds sneller gaat. Afgelopen week werd de 2 miljoenste prik gezet. Begin april zijn dat er al 3 miljoen. De snelheid waarmee we kunnen vaccineren hangt helemaal af van de snelheid waarmee de vaccins geleverd worden. En van hoeveel mensen zich willen laten vaccineren. En natuurlijk zou iedereen alvast een kruisje op de kalender willen zitten op de dag dat ie aan de beurt is. Alleen zó precies is dat nog net niet te zeggen. Maar; laten we toch de film van de komende weken eens eventjes versneld afspelen. Half april hebben we 4 miljoen prikken gezet. De meeste mensen met een hoog medisch risico en de meeste 80 plussers hebben dan een eerste prik gehad. Begin mei zitten we op ruim 5 miljoen prikken. Dan hebben de mensen ouder dan 70 hun eerste vaccin gekregen. En half mei geldt dat voor de 60-plussers. En dan zijn we bij begin juni: 11 miljoen prikken gezet en half juni hebben ook de 50-plussers een vaccin gehad. En de veertigers en de dertigers zijn ook in juni aan de beurt, en de twintigers eind juni/begin juli. Begin juli, als de zomervakantie begint, kan iedereen die dat wil die eerste prik dus hebben gekregen en is twee-derde van de mensen al volledig gevaccineerd. En onderweg daar naartoe kijken we elke keer of we de teugels alvast wat kunnen laten vieren. Of we stap-voor-stap kunnen versoepelen. En dat duurt nog even, dat weten we. Want hoe hoopvol het vooruitzicht richting de zomer ook is, de zorg en onzekerheid voor de korte termijn weegt zwaar. En als je in het ziekenhuis werkt en je ziet weer een golf heel zieke mensen opgenomen worden, dan kan dat moedeloos maken. We lijden niet alleen onder het virus, ook de maatregelen tegen het virus brengen hun eigen leed met zich mee. Voor al die jongeren die dolgraag weer samen op pad willen. Voor ondernemers die alles proberen om hun zaak draaiende te houden. Als het water je aan de lippen staat, dan is elke dag met beperkende maatregelen er één te veel. En toch, de snelste manier om van die beperkende maatregelen af te komen is ons er gewoon nog even aan te houden. Zo goed als we kunnen. Toegangstesten en zelftesten helpen ons om de komende weken veiliger dingen mogelijk te maken, veiliger mogelijk te maken wat volgens de besmettingscijfers eigenlijk nog niet kan. We gaan door met de pilots met sneltesten in het hoger onderwijs, breiden ze uit en gaan in april over op zelftesten. En vanaf 26 april kunnen - als de besmettingscijfers het op dat moment toelaten - alle hoger onderwijsinstellingen die het met zelftesten kunnen organiseren, 1 dag per week fysiek onderwijs geven aan hun studenten. Ook in het basisonderwijs en het voortgezet onderwijs willen we met begeleid zelftesten het onderwijs nog veiliger maken. Ook bedrijven helpen we om meer gebruik te maken van sneltesten - om medewerkers die niet van huis uit kunnen werken, veiliger naar de zaak te laten komen. En naast zelftesten voor veiliger werken en veiliger studeren, gaan we stap voor stap meer mogelijk maken met toegangstesten. Afgelopen maand hebben we met fieldlabs onderzocht hoe je een theatervoorstelling, een voetbalwedstrijd, een congres of een dance-event weer mogelijk kunt maken. En komende maand gaan we die lessen verder in de praktijk brengen en vanaf mei willen we het toegangstesten echt ingevoerd hebben. Samen met het bedrijfsleven bouwen we daar nu extra teststraten voor. Het einde is in zicht. Maar de komende weken zijn nog even taai – voor iedereen. Voor ondernemers. Voor mensen die in het ziekenhuis belanden, voor de zorgmedewerkers die zich daar al een jaar het vuur uit de sloffen lopen. Voor artiesten, voor sporters, voor jongeren, voor ouderen… en zo kan ik nog even doorgaan, taai voor ons allemaal. Daar is niets aan te veranderen. Maar wat we wel kunnen veranderen is hoe we er samen mee omgaan. Door gezond proberen te blijven. Elke dag een ommetje van een half uur, maakt voor je gezondheid al een wereld van verschil. Of door – als het kan – ook de ondernemers in je buurt te blijven steunen. Koop en bestel lokaal. De boekhandel, het restaurant waar je kunt afhalen, ze staan allemaal voor je klaar. En door een beetje extra naar elkaar om te kijken, houden we dit allemaal al veel langer vol dan we ooit hadden kunnen bedenken. En laten we ook dat de komende weken volhouden. 
20210413@Dat openingsplan. Dat schetst de route naar de zomer in vijf stappen. Vijf stappen waarin we beetje bij beetje, de samenleving kunnen openen. De eerste stap kunnen we bijna zetten. Als we zien dat we over de piek van de derde golf in de ziekenhuizen heen raken. Daarbij kijken we naar de dagelijkse ziekenhuisopnames. Die eerste stappen - stap 1 en 2 – die nemen we behoedzaam, omdat er nog steeds veel mensen besmettelijk zijn en veel mensen in de ziekenhuizen liggen. We zitten dus nog steeds op het hoogste risiconiveau, dat we ‘zeer ernstig’ noemen. Iedere week opnieuw kijken we wat er kan. Volgende week besluiten we óf we, op 28 april, wél een aantal maatregelen los kunnen laten: de avondklok, weer twee mensen thuis ontvangen, onder voorwaarden de terrassen open en meer mogelijkheden in de winkels. En iets eerder al: vanaf de 26e, de hogescholen en universiteiten – die onder voorwaarden en met zelftesten - weer 1 dag per week studenten zouden kunnen toelaten. Dat kan een eerste stap zijn. En nogmaals: alleen als de situatie in de ziekenhuizen het toestaat. Twee weken later kijken we of een tweede stap mogelijk is - zoveel mogelijk buiten weer dingen mogelijk maken én speciale aandacht voor sport. Dus bijvoorbeeld pretparken en dierentuinen weer toegankelijk. En ook zwembaden en sportscholen kunnen dan de deuren openen, maar wel onder voorwaarden en dus met de anderhalve meter en een gemaximeerd aantal mensen binnen natuurlijk. Met de derde, vierde en vijfde stap nemen we tot de zomer steeds een aantal beperkende maatregelen weg en verruimen we de mogelijkheden. Tot alleen de basismaatregelen van het handen wassen, anderhalve meter afstand houden, en het testen als je klachten hebt, nog over zijn. Niet alleen door het loslaten van maatregelen kunnen we de komende weken meer. Ook toegangstesten maakten al eerder mogelijk wat volgens de cijfers nog niet kan, eigenlijk nog niet kan. Door vooraf te testen maken we veilige bubbels van groepen mensen waarvan we bijna zeker weten dat ze op dat moment niet besmettelijk zijn. Verspreid door Nederland lopen nu verschillende pilots naar hoe dat in de praktijk kan werken. Bij voetbalwedstrijden, in musea, in de Keukenhof bijvoorbeeld, onderzoeken we hoe we toegangstesten met een testbewijs in de loop van mei ook op grote schaal in kan worden gezet voor meer locaties en voor meer evenementen. Steeds opnieuw kijken we wanneer we het verantwoord is om een stap op het openingsplan te kunnen zetten. We voorzien nu dat we dat volgende week doen, twee weken later, en daarna in principe elke drie weken. En weet: we gaan sneller als het kan en langzamer als het moet. De genoemde momenten in de tijd die geven richting. Op welke datum we maatregelen kunnen loslaten is geen zekerheid en dus ook geen belofte. Daarvoor is het virus veel te onvoorspelbaar en het verloop van de toekomst teveel afhankelijk van allerlei onzekerheden. Van de snelheid waarmee vaccins geleverd worden, bijvoorbeeld, van onverwachte bijwerkingen en dus aanpassingen in de keuze welke vaccin voor welke doelgroep inzetbaar is, van het al dan niet verschijnen van nieuwe virusmutaties en hoe goed onze vaccins daartegen bestand zijn en ook van hoe goed het ons lukt om ons aan de maatregelen te houden, te blijven houden. Vanaf het begin van deze crisis waren er twee ankerpunten: de zorg moet het aan blijven kunnen en kwetsbare mensen moeten we beschermen. En ook nu zijn deze ankerpunten voor ons leidend. Door vaccinatie zijn steeds meer kwetsbare groepen beschermd. We zien al fors minder nieuwe besmettingen bij tachtig-plussers en minder overlijdens bij de mensen in de verpleeghuizen. Met bijna 4 miljoen prikken gezet, liggen we op schema om de tweede helft van mei alle 60-plussers die dat willen en de mensen met een hoog medisch risico tenminste één prik te hebben gegeven. Begin juli geldt het voor iedereen die dat wil. Nu al kunnen alle mensen die in of voor 1951 zijn geboren een afspraak maken voor een vaccinatie. Dat leidde dit weekend tot een recordaantal afspraken. En de honderdste vaccinatielocatie van de GGD is inmiddels geopend. Het vaccineren gaat zo snel als we kunnen. We krijgen steeds meer vaccins en die leveringen zijn het meest bepalend voor de snelheid waarmee we kunnen prikken. Helaas kunnen onverwachte ontwikkelingen, zoals niet voorziene bijwerkingen, wel tot oponthoud leiden. Dat gold bijvoorbeeld bij AstraZeneca, en gelukkig maar tijdelijk. En hoe vervelend dat ook is, veiligheid gaat gewoon altijd voor. De Gezondheidsraad heeft ons duidelijk geadviseerd. Het vaccin van AstraZeneca is veilig te gebruiken voor mensen ouder dan 60 en er zijn voldoende andere vaccins voor mensen die jonger zijn. En natuurlijk was het een teleurstelling voor de mensen wiens afspraak was afgezegd. We zorgen dat zo snel mogelijk een nieuwe afspraak wordt gemaakt en vertraging wordt voorkomen. Het nieuws van vandaag over het vaccin van Janssen stelt ons voor nieuwe vragen die zich niet allemaal ook vandaag laten beantwoorden. Welke gevolgen het uit voorzorg pauzeren van de leveringen door Johnson & Johnson heeft dat zal de komende tijd moeten blijken. Met alle vaccinaties die we zetten, komen we - voor zover we dat nu kunnen overzien - in de tweede helft van mei op een punt waar we allemaal ongelooflijk naar uitkijken. Dan hebben alle mensen ouder dan zestig en de mensen met een hoog medisch risico een eerste vaccin gehad. Als zij beschermd zijn, dan worden er heel veel minder mensen ernstig ziek door een coronabesmetting. En samen met de mensen die al ziek zijn geweest en op die manier bescherming hebben opgebouwd, zorgt dat ervoor dat het virus veel minder ruimte kan nemen. En wie zien dat ook nu al. Het is daarom dat we binnenkort het aandurven om in een aantal stappen maatregelen los te laten. En natuurlijk snakt iedereen naar het moment dat we al die maatregelen gedag hebben gezegd. Er zijn mensen die ongelooflijk lijden dóór het virus, door hun angst ervoor, of door de gevolgen van een infectie. Maar er zijn misschien nog wel meer mensen die het heel zwaar hebben met de maatregelen tégen dat virus. De restauranteigenaren, de sportscholen, de musici. Afzien is het, maar betere tijden komen echt steeds dichterbij. Hoe dichterbij het einde van de crisis is, hoe zwaarder de weg weegt die we al in de benen hebben. Dat is zo voor die verpleegkundige die dubbele diensten draait op de IC, en dat is zo voor die ondernemer die zo ongelooflijk graag wil dat haar zaak weer open kan. Maar we zijn in het afgelopen jaar samen zo ver gekomen: als we elkaar blijven helpen bij het zetten van die laatste stappen, dan halen we die eindstreep ook. 
20210420@Deze weken krijgt u vast allemaal dezelfde soort berichtjes als ik vaak krijg: ‘Mijn vader wordt over twee weken geprikt!’ Of: mijn moeder is net gevaccineerd! En steeds als ik zo’n berichtje lees, dan spat de opluchting door de telefoon. Want de meesten van ons kijken reikhalzend uit naar het moment dat het zo ver is: dat we zelf gevaccineerd worden, of misschien nog wel meer: de mensen om ons heen om wie we ons zorgen maken.  Onze ouders, bijvoorbeeld. Over vaccineren een paar punten: Vaccineren doen we van oud naar jong. Want hoe ouder je bent, hoe groter de kans is dat je een corona-infectie op een ernstige manier doormaakt, dat je er ernstig ziek van wordt. Inmiddels kunnen de mensen die voor en in 1952 geboren zijn een afspraak maken. En deze week komen daar de mensen geboren in 1953 en 1954 bij. En ook de mensen tussen de 60 en 64 jaar oud die worden bij de huisarts gevaccineerd. En zo willen we alle 60-plussers in de tweede helft van mei een eerste prik hebben gegeven. En dat geldt ook voor de mensen die - volgens het advies van de Gezondheidsraad - een hoog medisch risico hebben om ernstig ziek te worden van corona. Iemand met het syndroom van Down bijvoorbeeld, of iemand met leukemie. Het risico dat zij lopen is vergelijkbaar met het risico dat mensen van rond de 70 jaar lopen. Ook jongeren van 16 en 17 jaar met zo’n hoog medisch risico worden binnenkort uitgenodigd. Mensen die normaal in aanmerking komen voor een griepprik hebben ook een hoger risico om erg ziek te worden door corona. Dat risico is voor hen ook hoger dan voor hun leeftijdsgenoten, en te vergelijken met dat bij mensen tussen de 50 en de 59 jaar. En daarom vaccineren we deze groep met prioriteit, ongeacht hun leeftijd. En dat is zo snel mogelijk nadat de 60-plussers zijn geweest. Vanaf begin mei worden zij door de huisarts uitgenodigd om voor later die maand een afspraak te maken bij de GGD. En dan het vaccin van Janssen. Afgelopen week vroeg Johnson &  Johnson ons het prikken op te schorten nadat in de Verenigde Staten een zeer klein aantal gevallen na vaccinatie een zeldzaam maar ernstige, mogelijke bijwerking was gevonden. Het Europees Medicijn Agentschap heeft daar goed naar gekeken en is op basis van de nu gerapporteerde meldingen, tot de conclusie gekomen dat die mogelijke bijwerking weliswaar op zou kunnen treden, maar dat het aantal gemelde gevallen extreem laag is. En daarmee is het vaccin van Janssen in te zetten zoals gepland. En daar starten we morgen mee en we beginnen met de mensen in de ziekenhuizen en in de GGZ. En doordat we Janssen kunnen inzetten, blijven we op koers om in de tweede helft van mei de mensen met de hoogste medische kwetsbaarheid en de 60-plussers het eerste vaccin te kunnen hebben gegeven. Vandaag zitten we op meer dan 4.5 miljoen prikken. Met nu ruim 9 duizend vaccinaties per uur, heeft meer dan een kwart van de volwassenen zijn eerste prik gehad. We zijn en blijven voor het tempo afhankelijk van de vaccins die geleverd worden. En omdat het er steeds meer worden, blijven we op schema om begin juli iedereen tenminste 1 keer te hebben gevaccineerd. Als we daar zijn, dan kan het een mooie zomer worden. En dat is een heerlijk vooruitzicht. Maar let wel: het is nog een vooruitzicht. Want we zijn daar nog niet. Versoepelen mag geen versloffen worden in het naleven van de maatregelen. Juist niet. De stap die we zetten is heel voorzichtig en wij moeten dat zelf ook zijn. We zitten echt nog wel even aan die maatregelen vast. Maar met die maatregelen en met testen en vooral met vaccineren banen we ons een weg uit deze crisis. Prik voor prik komt het normale leven steeds dichterbij. Elke week is een steeds groter deel van de samenleving, steeds beter beschermd tegen het virus. Laten we ons aan daaraan vasthouden. En ons tot die tijd optrekken aan al die blije en opgeluchte berichten van de mensen na hun eerste prik.
